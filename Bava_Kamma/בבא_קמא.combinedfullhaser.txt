
 *** דף ב. *** 

מַתְנִי' אַרְבָּעָה אֲבוֹת נְזִיקִין הַשּׁוֹר וְהַבּוֹר וְהַמַּבְעֶה וְהַהֶבְעֵר
לֹא הֲרֵי הַשּׁוֹר כַּהֲרֵי הַמַּבְעֶה וְלֹא הֲרֵי הַמַּבְעֶה כַּהֲרֵי הַשּׁוֹר וְלֹא זֶה וָזֶה שֶׁיֵּשׁ בָּהֶן רוּחַ חַיִּים כַּהֲרֵי הָאֵשׁ שֶׁאֵין בּוֹ רוּחַ חַיִּים
וְלֹא זֶה וָזֶה שֶׁדַּרְכָּן לֵילֵךְ וּלְהַזִּיק כַּהֲרֵי הַבּוֹר שֶׁאֵין דַּרְכּוֹ לֵילֵךְ וּלְהַזִּיק
הַצַּד הַשָּׁוֶה שֶׁבָּהֶן שֶׁדַּרְכָּן לְהַזִּיק וּשְׁמִירָתָן עָלֶיךָ וּכְשֶׁהִזִּיק חָב הַמַּזִּיק לְשַׁלֵּם תַּשְׁלוּמֵי נֶזֶק בְּמֵיטַב הָאָרֶץ
גְּמָ' מִדְּקָתָנֵי אָבוֹת מִכְּלָל דְּאִכָּא תּוֹלְדוֹת תּוֹלְדוֹתֵיהֶן כַּיּוֹצֵא בָּהֶן אוֹ לָאו כַּיּוֹצֵא בָּהֶן
גַּבֵּי שַׁבָּת תְּנַן אֲבוֹת מְלָאכוֹת אַרְבָּעִים חָסֵר אַחַת אָבוֹת מִכְּלָל דְּאִיכָּא תּוֹלָדוֹת
תּוֹלְדוֹתֵיהֶן כַּיּוֹצֵא בָּהֶן לָא שְׁנָא אָב חַטָּאת וְלָא שְׁנָא תּוֹלָדָה חַטָּאת לָא שְׁנָא אָב סְקִילָה וְלָא שְׁנָא תּוֹלָדָה סְקִילָה
וּמַאי אִכָּא בֵּין אָב לְתוֹלָדָה נָפְקָא מִנַּהּ דְּאִלּוּ עָבֵד שְׁתֵּי אָבוֹת בַּהֲדֵי הֲדָדֵי אִי נָמֵי שְׁתֵּי תוֹלָדוֹת בַּהֲדֵי הֲדָדֵי מִחַיַּב אַכׇּל חֲדָא וַחֲדָא וְאִלּוּ עָבֵד אָב וְתוֹלָדָה דִּידֵהּ לָא מִחַיַּב אֶלָּא חֲדָא
וּלְרַבִּי אֱלִיעֶזֶר דִּמְחַיֵּב אַתּוֹלָדָה בִּמְקוֹם אָב אַמַּאי קָרֵי לֵהּ אָב וְאַמַּאי קָרֵי לַהּ תּוֹלָדָה הָךְ דַּהֲוָה בְּמִשְׁכָּן חֲשִׁיבָא קָרֵי לֵהּ אָב הָךְ דְּלָא הֲוֵי בְּמִשְׁכָּן חֲשִׁיבָא קָרֵי לַהּ תּוֹלָדָה
גַּבַּי טֻמְאוֹת תְּנַן אָבוֹת הַטֻּמְאוֹת הַשֶּׁרֶץ וְהַשִׁכְבַת זֶרַע

 *** דף ב: *** 

וּטְמֵא מֵת תּוֹלְדוֹתֵיהֶן לָאו כַּיּוֹצֵא בָּהֶן דְּאִלּוּ אָב מְטַמֵּא אָדָם וְכֵלִים וְאִלּוּ תּוֹלָדוֹת אֳכָלִין וּמַשְׁקִין מְטַמֵּא אָדָם וְכֵלִים לֹא מְטַמֵּא
הָכָא מַאי אָמַר רַב פָּפָּא יֵשׁ מֵהֶן כַּיּוֹצֵא בָּהֶן וְיֵשׁ מֵהֶן לָאו כַּיּוֹצֵא בָּהֶן
תָּנוּ רַבָּנַן שְׁלֹשָׁה אָבוֹת נֶאֶמְרוּ בְּשׁוֹר הַקֶּרֶן וְהַשֵּׁן וְהָרֶגֶל
קֶרֶן מְנָלַן דְּתָנוּ רַבָּנַן כִּי יִגַּח אֵין נְגִיחָה אֶלָּא קֶרֶן שֶׁנֶּאֱמַר וַיַּעַשׂ לוֹ צִדְקִיָּה בֶן כְּנַעֲנָה קַרְנֵי בַרְזֶל וַיֹּאמֶר כֹּה אָמַר ה' בְּאֵלֶּה תְּנַגַּח אֶת אֲרָם וְגוֹ' וְאוֹמֵר בְּכוֹר שׁוֹרוֹ הָדָר לוֹ וְקַרְנֵי רְאֵם קַרְנָיו בָּהֶם עַמִּים יְנַגַּח
מַאי וְאוֹמֵר וְכִי תֵּימָא דִּבְרֵי תוֹרָה מִדִּבְרֵי קַבָּלָה לָא יָלְפִינַן תָּא שְׁמַע בְּכוֹר שׁוֹרוֹ הָדָר לוֹ
וְהַאי מֵילָף הוּא גִּלּוּי מִלְּתָא בְּעָלְמָא הוּא דִּנְגִיחָה בְּקֶרֶן הוּא
אֶלָּא מַהוּ דְּתֵימָא כִּי פַּלֵּג רַחֲמָנָא בֵּין תָּם לְמוּעָד הָנֵי מִלֵּי בִּתְלוּשָׁה אֲבָל בִּמְחֻבֶּרֶת אֵימָא כֻּלָּהּ מוּעֶדֶת הִיא
תָּא שְׁמַע בְּכוֹר שׁוֹרוֹ הָדָר לוֹ וְגוֹ'
תּוֹלָדָה דְקֶרֶן מַאי הִיא נְגִיפָה נְשִׁיכָה רְבִיצָה וּבְעִיטָה
מַאי שְׁנָא נְגִיחָה דְּקָרֵי לַהּ אָב דִּכְתִיב כִּי יִגַּח נְגִיפָה נָמֵי כְּתִיב כִּי יִגֹּף הַאי נְגִיפָה נְגִיחָה הִיא דְּתַנְיָא פָּתַח בִּנְגִיפָה וְסִיֵּם בִּנְגִיחָה לוֹמַר לָךְ זוֹ הִיא נְגִיפָה זוֹ הִיא נְגִיחָה
מַאי שְׁנָא גַּבֵּי אָדָם דִּכְתִיב כִּי יִגַּח וּמַאי שְׁנָא גַּבֵּי בְּהֵמָה דִּכְתִיב כִּי יִגֹּף
אָדָם דְּאִית לֵהּ מַזָּלָא כְּתִיב כִּי יִגַּח בְּהֵמָה דְּלֵית לַהּ מַזָּלָא כְּתִיב כִּי יִגֹּף
וּמִלְּתָא אַגַּב אוֹרְחֵהּ קָא מַשְׁמַע לַן דְּמוּעָד לְאָדָם הָוֵי מוּעָד לִבְהֵמָה וּמוּעָד לִבְהֵמָה לָא הָוֵי מוּעָד לְאָדָם
נְשִׁיכָה תּוֹלָדָה דְשֵׁן הִיא לָא שֵׁן יֵשׁ הֲנָאָה לְהֶזֵּקָהּ הָא אֵין הֲנָאָה לְהֶזֵּקָהּ
רְבִיצָה וּבְעִיטָה תּוֹלָדָה דְרֶגֶל הִיא לָא רֶגֶל הֶזֵּקָהּ מָצוּי הָנֵי אֵין הֶזֵּקָן מָצוּי
אֶלָּא תּוֹלְדוֹתֵיהֶן לָאו כַּיּוֹצֵא בָּהֶן דְּאָמַר רַב פָּפָּא אַהֵיָא
אִלֵּימָא אַהָנֵי מַאי שְׁנָא קֶרֶן דְּכַוָּנָתוֹ לְהַזִּיק וּמָמוֹנְךָ וּשְׁמִירָתוֹ עָלֶיךָ הָנֵי נָמֵי כַּוָּנָתָן לְהַזִּיק וּמָמוֹנְךָ וּשְׁמִירָתָן עָלֶיךָ
אֶלָּא תּוֹלָדָה דְקֶרֶן כְּקֶרֶן וְכִי קָאָמַר רַב פָּפָּא אַשֵּׁן וָרֶגֶל
שֵׁן וָרֶגֶל הֵיכָא כְּתִיבִי דְּתַנְיָא וְשִׁלַּח זֶה הָרֶגֶל וְכֵן הוּא אוֹמֵר מְשַׁלְּחֵי רֶגֶל הַשּׁוֹר וְהַחֲמוֹר
וּבִעֵר זוֹ הַשֵּׁן וְכֵן הוּא אוֹמֵר כַּאֲשֶׁר יְבַעֵר

 *** דף ג. *** 

הַגָּלָל עַד תֻּמּוֹ
אָמַר מָר וְשִׁלַּח זוֹ הָרֶגֶל וְכֵן הוּא אוֹמֵר מְשַׁלְּחֵי רֶגֶל הַשּׁוֹר וְהַחֲמוֹר טַעְמָא דִּכְתַב רַחֲמָנָא מְשַׁלְּחֵי רֶגֶל הַשּׁוֹר וְהַחֲמוֹר הָא לָאו הָכִי בְּמַאי מוֹקְמַתְּ לַהּ
אִי קֶרֶן כְּתִיב אִי שֵׁן כְּתִיב
אִצְטְרִיךְ סָלְקָא דַעְתָּךְ אָמֵינָא אִדֵּי וְאִדֵּי אַשֵּׁן וְהָא דְּמִכַּלְיָא קַרְנָא הָא דְּלָא מִכַּלְיָא קַרְנָא קָא מַשְׁמַע לַן
וְהַשְׁתָּא דְּאוֹקֵמְנָא אַרֶגֶל שֵׁן דְּלָא מִכַּלְיָא קַרְנָא מְנָלַן
דֻּמְיָא דְרֶגֶל מָה רֶגֶל לָא שְׁנָא מִכַּלְיָא קַרְנָא וְלָא שְׁנָא לָא מִכַּלְיָא קַרְנָא אַף שֵׁן לָא שְׁנָא מִכַּלְיָא קַרְנָא וְלָא שְׁנָא לָא מִכַּלְיָא קַרְנָא
אָמַר מָר וּבִעֵר זוֹ הַשֵּׁן וְכֵן הוּא אוֹמֵר כַּאֲשֶׁר יְבַעֵר הַגָּלָל עַד תֻּמּוֹ טַעְמָא דִּכְתַב רַחֲמָנָא כַּאֲשֶׁר יְבַעֵר הַגָּלָל עַד תֻּמּוֹ הָא לָאו הָכִי בְּמַאי אוֹקֵמְנָא לַהּ
אִי קֶרֶן כְּתִיב אִי רֶגֶל כְּתִיב אִצְטְרִיךְ סָלְקָא דַּעְתָּךְ אָמֵינָא אִדֵּי וְאִדֵּי אַרֶגֶל הָא דְּאָזֵל מִמֵּילָא הָא דְּשַׁלַּח שַׁלּוֹחֵי קָא מַשְׁמַע לַן
וְהַשְׁתָּא דְּאוֹקֵי אַשֵּׁן רֶגֶל דְּאָזְלָה מִמֵּילָא מְנָלַן
דֻּמְיָא דְשֵׁן מָה שֵׁן לָא שְׁנָא שַׁלְּחַהּ שַׁלּוֹחֵי לָא שְׁנָא דְּאָזֵל מִמֵּילָא אַף רֶגֶל לָא שְׁנָא שַׁלְּחַהּ שַׁלּוֹחֵי לָא שְׁנָא אָזְלָה מִמֵּילָא
וְלִכְתֹּב רַחֲמָנָא וְשִׁלַּח וְלָא בָּעֵי וּבִעֵר דְּמַשְׁמַע רֶגֶל וּמַשְׁמַע שֵׁן מַשְׁמַע רֶגֶל דִּכְתִיב מְשַׁלְּחֵי רֶגֶל הַשּׁוֹר וְהַחֲמוֹר וּמַשְׁמַע שֵׁן דִּכְתִיב וְשֵׁן בְּהֵמֹת אֲשַׁלַּח בָּם
אִי לָאו קְרָא יַתִּירָה הֲוָה אָמֵינָא אוֹ הָא אוֹ הָא אוֹ רֶגֶל דְּהֶזֵּקוֹ מָצוּי אוֹ שֵׁן דְּיֵשׁ הֲנָאָה לְהֶזֵּקוֹ
מִכְּדֵי שְׁקוּלִין הֵן וַיָּבֹאוּ שְׁנֵיהֶם דְּהֵי מִנַּיְהוּ מַפְּקַתְּ אִצְטְרִיךְ סָלְקָא דַּעְתָּךְ אָמֵינָא הָנֵי מִלֵּי הֵיכִי דְּשַׁלַּח שַׁלּוֹחֵי אֲבָל אָזְלָא מִמֵּילָא לָא קָא מַשְׁמַע לַן
תּוֹלָדָה דְשֵׁן מַאי הִיא נִתְחַכְּכָה בְּכֹתֶל לַהֲנָאָתָהּ וְטִנְּפָה פֵּרוֹת לַהֲנָאָתָהּ
מַאי שְׁנָא שֵׁן דְּיֵשׁ הֲנָאָה לְהֶזֵּקוֹ וּמָמוֹנְךָ וּשְׁמִירָתוֹ עָלֶיךָ הָנֵי נָמֵי יֵשׁ הֲנָאָה לְהֶזֵּקָן וּמָמוֹנְךָ וּשְׁמִירָתָן עָלֶיךָ אֶלָּא תּוֹלָדָה דְשֵׁן כְּשֵׁן וְכִי קָאָמַר רַב פָּפָּא אַתּוֹלָדָה דְרֶגֶל
תּוֹלָדָה דְרֶגֶל מַאי הִיא הִזִּיקָה בְּגוּפָהּ דֶּרֶךְ הִלּוּכָהּ בִּשְׂעָרָהּ דֶּרֶךְ הִלּוּכָהּ בִּשְׁלִיף שֶׁעָלֶיהָ בִּפְרֻמְבְּיָא שֶׁבְּפִיהָ בְּזוֹג שֶׁבְּצַוָּארָהּ
מַאי שְׁנָא רֶגֶל דְּהֶזֵּקוֹ מָצוּי וּמָמוֹנְךָ וּשְׁמִירָתוֹ עָלֶיךָ הָנֵי נָמֵי הֶזֵּקָן מָצוּי וּמָמוֹנְךָ וּשְׁמִירָתָן עָלֶיךָ אֶלָּא תּוֹלָדָה דְרֶגֶל כְּרֶגֶל וְכִי קָאָמַר רַב פָּפָּא אַתּוֹלָדָה דְבוֹר
תּוֹלָדָה דְבוֹר מַאי נִיהוּ אִלֵּימָא אָב עֲשָׂרָה וְתוֹלָדָה תִּשְׁעָה לָא תִּשְׁעָה כְּתִיבִי וְלָא עֲשָׂרָה כְּתִיבִי
הָא לָא קַשְׁיָא וְהַמֵּת יִהְיֶה לוֹ אָמַר רַחֲמָנָא וְקִים לְהוּ לְרַבָּנַן עֲשָׂרָה עָבְדָן מִיתָה תִּשְׁעָה נְזִיקִין עָבְדִי מִיתָה לָא עָבְדִי
סוֹף סוֹף זֶה אָב לְמִיתָה וְזֶה אָב לִנְזָקִין
אֶלָּא אַאַבְנוֹ סַכִּינוֹ וּמַשָּׂאוֹ שֶׁהִנִּיחָן בִּרְשׁוּת הָרַבִּים וְהִזִּיקוּ
הֵיכִי דָמֵי אִי דְּאַפְקְרִינְהוּ בֵּין לְרַב וּבֵין לִשְׁמוּאֵל הַיְנוּ בּוֹר

 *** דף ג: *** 

וְאִי דְּלָא אַפְקְרִינְהוּ אִי לִשְׁמוּאֵל דְּאָמַר כֻּלָּם מִבּוֹרוֹ לָמַדְנוּ הַיְנוּ בּוֹר וְאִי לְרַב דְּאָמַר כֻּלָּם מִשּׁוֹרוֹ לָמַדְנוּ הַיְנוּ שׁוֹר
מַאי שְׁנָא בּוֹר שֶׁכֵּן תְּחִלַּת עֲשִׂיָּתוֹ לְנֵזֶק וּמָמוֹנְךָ וּשְׁמִירָתוֹ עָלֶיךָ הָנֵי נָמֵי תְּחִלַּת עֲשִׂיָּתָן לְנֵזֶק וּמָמוֹנְךָ וּשְׁמִירָתָן עָלֶיךָ אֶלָּא תּוֹלָדָה דְבוֹר כְּבוֹר וְכִי קָאָמַר רַב פָּפָּא אַתּוֹלָדָה דְמַבְעֶה
מַאי נִיהוּ אִי לִשְׁמוּאֵל דְּאָמַר מַבְעֶה זוֹ שֵׁן הָא אוֹקֵמְנָא תּוֹלָדָה דְשֵׁן כְּשֵׁן אִי לְרַב דְּאָמַר מַבְעֶה זֶה אָדָם מַאי אָבוֹת וּמַאי תּוֹלָדוֹת אִית בֵּהּ
וְכִי תֵּימָא אָב נֵעוֹר תּוֹלָדָה יָשֵׁן וְהָתְנַן אָדָם מוּעָד לְעוֹלָם בֵּין עֵר בֵּין יָשֵׁן
אֶלָּא אַכִּיחוֹ וְנִיעוֹ הֵיכִי דָּמֵי אִי בַּהֲדֵי דְּאָזְלִי קָמַזְּקִי כֹּחוֹ הָוֵה אִי בָּתַר דְּנָיַח בֵּין לְרַב בֵּין לִשְׁמוּאֵל הַיְנוּ בּוֹר אֶלָּא תּוֹלָדָה דְמַבְעֶה כְּמַבְעֶה וְכִי קָאָמַר רַב פָּפָּא אַתּוֹלָדָה דְאֵשׁ
תּוֹלָדָה דְאֵשׁ מַאי נִיהוּ אִלֵּימָא אַבְנוֹ סַכִּינוֹ וּמַשָּׂאוֹ שֶׁהִנִּיחָן בְּרֹאשׁ גַּגּוֹ וְנָפְלוּ בְּרוּחַ מְצוּיָה וְהִזִּיקוּ הֵיכִי דָמֵי אִי בַּהֲדֵי דְּאָזְלוּ קָא מַזְּקִי הַיְנוּ אֵשׁ
מַאי שְׁנָא אֵשׁ דְּכֹחַ אַחֵר מְעֹרָב בָּהֶן וּמָמוֹנְךָ וּשְׁמִירָתוֹ עָלֶיךָ הָנֵי נָמֵי כֹּחַ אַחֵר מְעֹרָב בָּהֶן וּמָמוֹנְךָ וּשְׁמִירָתָן עָלֶיךָ אֶלָּא תּוֹלָדָה דְאֵשׁ כְּאֵשׁ וְכִי קָאָמַר רַב פָּפָּא אַתּוֹלָדָה דְרֶגֶל
רֶגֶל הָא אוֹקֵמְנָא תּוֹלָדָה דְרֶגֶל כְּרֶגֶל בַּחֲצִי נֶזֶק צְרוֹרוֹת דְּהִלְכְתָא גְּמִירִי לַהּ
וְאַמַּאי קָרֵי לַהּ תּוֹלָדָה דְרֶגֶל לְשַׁלֵּם מִן הָעֲלִיָּה
וְהָא מִבַּעְיָא בָּעֵי רָבָא דְּבָעֵי רָבָא חֲצִי נֶזֶק צְרוֹרוֹת מִגּוּפוֹ מְשַׁלֵּם אוֹ מִן הָעֲלִיָּה מְשַׁלֵּם
לְרָבָא מִבַּעְיָא לֵהּ לְרַב פָּפָּא פְּשִׁיטָא לֵהּ
לְרָבָא דְּמִבַּעְיָא לֵהּ אַמַּאי קָרֵי לַהּ תּוֹלָדָה דְרֶגֶל לְפׇטְרָהּ בִּרְשׁוּת הָרַבִּים
הַמַּבְעֶה וְהַהֶבְעֵר כּוּ' מַאי מַבְעֶה רַב אָמַר מַבְעֶה זֶה אָדָם וּשְׁמוּאֵל אָמַר מַבְעֶה זֶה הַשֵּׁן
רַב אָמַר מַבְעֶה זֶה אָדָם דִּכְתִיב אָמַר שֹׁמֵר אָתָא בֹקֶר וְגַם לָיְלָה אִם תִּבְעָיוּן בְּעָיוּ
וּשְׁמוּאֵל אָמַר מַבְעֶה זֶה הַשֵּׁן דִּכְתִיב אֵיךְ נֶחְפְּשׂוּ עֵשָׂו נִבְעוּ מַצְפֻּנָיו מַאי מַשְׁמַע כְּדִמְתַרְגֵּם רַב יוֹסֵף אֵיכְדֵין אִתְבְּלֵשׁ עֵשָׂו אִתְגַּלִּין מַטְמֹרוֹהִי
וְרַב מַאי טַעְמָא לָא אָמַר כִּשְׁמוּאֵל אָמַר לָךְ מִי קָתָנֵי נִבְעֶה
וּשְׁמוּאֵל מַאי טַעְמָא לָא אָמַר כְּרַב אָמַר לְךָ מִי קָתָנֵי בּוֹעֶה
מִכְּדֵי קְרָאֵי לָא כְּמַר דָּיְקִי וְלָא כְּמַר דָּיְקִי רַב מַאי טַעְמָא לָא אָמַר כִּשְׁמוּאֵל תְּנָא שׁוֹר וְכׇל מִלֵּי דְשׁוֹר
וּשְׁמוּאֵל נָמֵי הָא תְּנָא לֵהּ שׁוֹר אָמַר רַב יְהוּדָה תְּנָא שׁוֹר לְקַרְנוֹ וּמַבְעֶה לְשִׁנּוֹ וְהָכִי קָאָמַר לֹא רְאִי הַקֶּרֶן שֶׁאֵין הֲנָאָה לְהֶזֵּקוֹ כִּרְאִי הַשֵּׁן שֶׁיֵּשׁ הֲנָאָה לְהֶזֵּקָהּ

 *** דף ד. *** 

וְלֹא רְאִי הַשֵּׁן שֶׁאֵין כַּוָּנָתוֹ לְהַזִּיק כִּרְאִי הַקֶּרֶן שֶׁכַּוָּנָתוֹ לְהַזִּיק
וְלָאו קַל וָחֹמֶר הוּא וּמָה שֵׁן שֶׁאֵין כַּוָּנָתוֹ לְהַזִּיק חַיָּב קֶרֶן שֶׁכַּוָּנָתוֹ לְהַזִּיק לֹא כׇּל שֶׁכֵּן אִצְטְרִיךְ סָלְקָא דַּעְתָּךְ אָמֵינָא מִדֵּי דְּהָוֵה אַעֶבֶד וְאָמָה עֶבֶד וְאָמָה לָאו אַף עַל גַּב דְּכַוָּנָתָן לְהַזִּיק אֲפִלּוּ הָכִי פְּטִירִי הָכִי נָמֵי לָא שְׁנָא
אָמַר רַב אָשֵׁי אַטּוּ עֶבֶד וְאָמָה לָאו טַעְמָא רַבָּה אִית בְּהוּ שֶׁמָּא יַקְנִיטֶנּוּ רַבּוֹ וְיֵלֵךְ וְיַדְלִיק גְּדִישׁוֹ שֶׁל חֲבֵרוֹ וְנִמְצָא זֶה מְחַיֵּב אֶת רַבּוֹ מֵאָה מָנֶה בְּכׇל יוֹם
אֶלָּא פָּרֵךְ הָכִי לֹא רְאִי הַקֶּרֶן שֶׁכַּוָּנָתוֹ לְהַזִּיק כִּרְאִי הַשֵּׁן שֶׁאֵין כַּוָּנָתוֹ לְהַזִּיק וְלֹא רְאִי הַשֵּׁן שֶׁיֵּשׁ הֲנָאָה לְהֶזֵּקוֹ כִּרְאִי הַקֶּרֶן שֶׁאֵין הֲנָאָה לְהֶזֵּקוֹ
וְרֶגֶל מַאי שַׁיְּרֵהּ כְּשֶׁהִזִּיק חָב הַמַּזִּיק לְאֵתוֹיֵי רֶגֶל
וְלִתְנְיֵהּ בְּהֶדְיָא
אֶלָּא אָמַר רָבָא תְּנָא שׁוֹר לְרַגְלוֹ וּמַבְעֶה לְשִׁנּוֹ וְהָכִי קָאָמַר לֹא רְאִי הָרֶגֶל שֶׁהֶזֵּקָהּ מָצוּי כִּרְאִי הַשֵּׁן שֶׁאֵין הֶזֵּקָהּ מָצוּי וְלֹא רְאִי הַשֵּׁן שֶׁיֵּשׁ הֲנָאָה לְהֶזֵּקוֹ כִּרְאִי הָרֶגֶל שֶׁאֵין הֲנָאָה לְהֶזֵּקוֹ
וְקֶרֶן מַאי שַׁיְּרֵהּ כְּשֶׁהִזִּיק חָב הַמַּזִּיק לְאֵתוֹיֵי קֶרֶן
וְלִתְנְיֵהּ בְּהֶדְיָא בְּמוּעָדִין מִתְּחִלָּתָן קָמַיְרֵי בְּתַמִּין וּלְבַסּוֹף מוּעָדִין לָא קָמַיְרֵי
וּשְׁמוּאֵל מַאי טַעְמָא לָא אָמַר כְּרַב אָמַר לָךְ אִי סָלְקָא דַעְתָּךְ אָדָם הָא קָתָנֵי סֵיפָא שׁוֹר הַמּוּעָד וְשׁוֹר הַמַּזִּיק בִּרְשׁוּת הַנִּזָּק וְהָאָדָם
וְלִתְנֵי בְּרֵישָׁא בְּנִזְקֵי מָמוֹן קָמַיְרֵי בְּנִזְקֵי גוּפוֹ לָא קָמַיְרֵי
וְרַב נָמֵי הָא קָתָנֵי אָדָם בְּסֵיפָא אָמַר לְךָ רַב הָהוּא לְמֶחְשְׁבֵהּ בַּהֲדֵי מוּעָדִין הוּא דַּאֲתָא
וּמַאי לֹא הֲרֵי
הָכִי קָאָמַר לֹא רְאִי הַשּׁוֹר שֶׁמְּשַׁלֵּם אֶת הַכֹּפֶר כִּרְאִי הָאָדָם שֶׁאֵין מְשַׁלֵּם אֶת הַכֹּפֶר וְלֹא רְאִי הָאָדָם שֶׁחַיָּב בְּאַרְבָּעָה דְּבָרִים כִּרְאִי הַשּׁוֹר שֶׁאֵין בּוֹ אַרְבָּעָה דְּבָרִים
הַצַּד הַשָּׁוֶה שֶׁבָּהֶן שֶׁדַּרְכָּן לְהַזִּיק וְכִי שׁוֹר דַּרְכּוֹ לְהַזִּיק בְּמוּעָד וּמוּעָד דַּרְכּוֹ לְהַזִּיק כֵּוָן דְּאִיַּעַד אוֹרְחֵהּ הוּא
אָדָם דַּרְכּוֹ לְהַזִּיק בְּיָשֵׁן יָשֵׁן דַּרְכּוֹ לְהַזִּיק כֵּוָן דְּכָיֵף וּפָשֵׁט אוֹרְחֵהּ הוּא
וּשְׁמִירָתָן עָלֶיךָ אָדָם שְׁמִירַת גּוּפוֹ עָלָיו הוּא
וּלְטַעְמָךְ הָא דְּתָנֵי קַרְנָא אַרְבָּעָה אֲבוֹת נְזִיקִין וְאָדָם אֶחָד מֵהֶן אָדָם שְׁמִירַת גּוּפוֹ עָלָיו הוּא אֶלָּא כְּדַאֲמַר לֵהּ רַבִּי אֲבָהוּ לְתַנָּא תְּנִי אָדָם שְׁמִירַת גּוּפוֹ עָלָיו

 *** דף ד: *** 

הָכָא נָמֵי תְּנִי אָדָם שְׁמִירַת גּוּפוֹ עָלָיו
מַתְקֵף לַהּ רַב מָרִי וְאֵימָא מַבְעֶה זֶה הַמַּיִם כְּדִכְתִיב כִּקְדֹחַ אֵשׁ הֲמָסִים מַיִם תִּבְעֶה אֵשׁ מִי כְּתִיב מַיִם נִבְעוּ תִּבְעֶה אֵשׁ כְּתִיב
מַתְקֵף לַהּ רַב זְבִיד וְאֵימָא מַבְעֶה זֶה הָאֵשׁ דְּכִי כְּתִיב תִּבְעֶה בְּאֵשׁ הוּא דִּכְתִיב אִי הָכִי מַאי הַמַּבְעֶה וְהַהֶבְעֵר וְכִי תֵּימָא פָּרוֹשֵׁי קָמְפָרֵשׁ אִי הָכִי אַרְבָּעָה שְׁלֹשָׁה הָווּ
וְכִי תֵּימָא תְּנָא שׁוֹר דְּאִית בֵּהּ תַּרְתֵּי אִי הָכִי לָא זֶה וְזֶה שֶׁיֵּשׁ בָּהֶן רוּחַ חַיִּים אֵשׁ מַאי רוּחַ חַיִּים אִית בֵּהּ וְתוּ מַאי כַּהֲרֵי הָאֵשׁ
תָּנֵי רַבִּי אוֹשַׁעְיָא שְׁלֹשָׁה עָשָׂר אֲבוֹת נְזִיקִין שׁוֹמֵר חִנָּם וְהַשּׁוֹאֵל נוֹשֵׂא שָׂכָר וְהַשּׂוֹכֵר נֶזֶק צַעַר וְרִפּוּי שֶׁבֶת וּבֹשֶׁת וְאַרְבָּעָה דְמַתְנִיתִין הָא תְּלֵיסַר
וְתַנָּא דִּידַן מַאי טַעְמָא לָא תָּנֵי הָנֵי בִּשְׁלָמָא לִשְׁמוּאֵל בְּנִזְקֵי מָמוֹן קָמַיְרֵי בְּנִזְקֵי גוּפוֹ לָא קָמַיְרֵי אֶלָּא לְרַב לִתְנֵי תַּנָּא אָדָם וְכׇל מִלֵּי דְאָדָם
וּלְרַבִּי אוֹשַׁעְיָא נָמֵי הָא תָּנֵי לֵהּ אָדָם תְּרֵי גַוְנֵי אָדָם תְּנָא אָדָם דְּאַזֵּק אָדָם וְתַנָּא אָדָם דְּאַזֵּק שׁוֹר
אִי הָכִי שׁוֹר נָמֵי לִתְנֵי תְּרֵי גַוְנֵי שׁוֹר לִתְנֵי שׁוֹר דְּאַזֵּק שׁוֹר וְלִתְנֵי שׁוֹר דְּאַזֵּק אָדָם
הַאי מַאי בִּשְׁלָמָא אָדָם דְּאַזֵּק שׁוֹר נֵזֶק הוּא דִּמְשַׁלֵּם אָדָם דְּאַזֵּק אָדָם מְשַׁלֵּם אַרְבָּעָה דְּבָרִים אֶלָּא שׁוֹר מָה לִי שׁוֹר דְּאַזֵּק שׁוֹר מָה לִי שׁוֹר דְּאַזֵּק אָדָם אִדֵּי וְאִדֵּי נֶזֶק הוּא דִּמְשַׁלֵּם
וְהָא שׁוֹמֵר חִנָּם וְהַשּׁוֹאֵל נוֹשֵׂא שָׂכָר וְהַשּׂוֹכֵר דְּאָדָם דְּאַזֵּק שׁוֹר הוּא וְקָתָנֵי
תָּנֵי הֶזֵּקָא דִבְיָדַיִם וְקָתָנֵי הֶזֵּקָא דְמִמֵּילָא
תָּנֵי רַבִּי חִיָּא עֶשְׂרִים וְאַרְבָּעָה אֲבוֹת נְזִיקִין תַּשְׁלוּמֵי כֶפֶל וְתַשְׁלוּמֵי אַרְבָּעָה וַחֲמִשָּׁה וְגַנָּב וְגַזְלָן וְעֵדִים זוֹמְמִין
וְהָאֹנֶס וְהַמְפַתֶּה וּמוֹצִיא שֵׁם רַע וְהַמְטַמֵּא וְהַמְדַמֵּעַ וְהַמְנַסֵּךְ וְהָנֵי תְּלֵיסַר הָא עֶשְׂרִים וְאַרְבְּעָה
וְרַבִּי אוֹשַׁעְיָא מַאי טַעְמָא לָא תָּנֵי הָנֵי בְּמָמוֹנָא קָמַיְרֵי בִּקְנָסָא לָא קָמַיְרֵי
גַּנָּב וְגַזְלָן דְּמָמוֹנָא הוּא לִתְנֵי הָא קָתָנֵי לֵהּ שׁוֹמֵר חִנָּם וְהַשּׁוֹאֵל
וְרַבִּי חִיָּא נָמֵי הָא תְּנָא לֵהּ שׁוֹמֵר חִנָּם וְהַשּׁוֹאֵל תָּנֵי מָמוֹנָא דַּאֲתָא לִידֵהּ בְּהֶתֵּירָא וְקָתָנֵי מָמוֹנָא דַּאֲתָא לִידֵהּ בְּאִסּוּרָא

 *** דף ה. *** 

עֵדִים זוֹמְמִין דְּמָמוֹנָא הוּא לִתְנֵי סָבַר לַהּ כְּרַבִּי עֲקִיבָא דְּאָמַר אֵין מְשַׁלְּמִין עַל פִּי עַצְמָן
אִי סָבַר לֵהּ כְּרַבִּי עֲקִיבָא לִתְנֵי תְּרֵי גַוְנֵי שׁוֹר לִתְנֵי שׁוֹר דְּאַזֵּק שׁוֹר וְלִתְנֵי שׁוֹר דְּאַזֵּק אָדָם
דִּתְנַן רַבִּי עֲקִיבָא אוֹמֵר אַף תָּם שֶׁחָבַל בְּאָדָם מְשַׁלֵּם בַּמּוֹתָר נֶזֶק שָׁלֵם
הָא תַּבְרֵהּ רַבִּי עֲקִיבָא לִגְזִיזֵהּ דְּתַנְיָא רַבִּי עֲקִיבָא אוֹמֵר יָכוֹל אַף תָּם שֶׁחָבַל בְּאָדָם יְשַׁלֵּם מִן הָעֲלִיָּה תַּלְמוּד לוֹמַר יֵעָשֶׂה לוֹ מִגּוּפוֹ מְשַׁלֵּם וְאֵינוֹ מְשַׁלֵּם מִן הָעֲלִיָּה
הָאֹנֶס וְהַמְפַתֶּה וְהַמּוֹצִיא שֵׁם רַע דְּמָמוֹנָא הוּא לִתְנֵי
מָה נַפְשָׁךְ אִי נֵזֶק תְּנָא לֵהּ אִי צַעַר תְּנָא לֵהּ אִי בּשֶׁת תְּנָא לֵהּ אִי פְּגָם הַיְנוּ נֵזֶק מָה אִית לָךְ לְמֵימַר קְנָסָא בִּקְנָסָא לָא קָמַיְרֵי
הַמְטַמֵּא וְהַמְדַמֵּעַ וְהַמְנַסֵּךְ דְּמָמוֹנָא הוּא לִתְנֵי
מָה נַפְשָׁךְ אִי הֶזֵּק שֶׁאֵינוֹ נִכָּר שְׁמֵהּ הֶזֵּק הָא תְּנָא לֵהּ נֵזֶק אִי הֶזֵּק שֶׁאֵינוֹ נִכָּר לָא שְׁמֵהּ הֶזֵּק הָוֵה לֵהּ קְנָסָא וּבִקְנָסָא לָא קָמַיְרֵי
לֵימָא קָסָבַר רַבִּי חִיָּא הֶזֵּק שֶׁאֵינוֹ נִכָּר לָא שְׁמֵהּ הֶזֵּק דְּאִי שְׁמֵהּ הֶזֵּק הָא תְּנָא לֵהּ נֵזֶק תְּנָא הֶזֵּקָא דְּמִנַּכְרָא וּתְנָא הֶזֵּקָא דְּלָא מִנַּכְרָא
בִּשְׁלָמָא לְתַנָּא דִּידַן תְּנָא מִנְיָנָא לְמַעוֹטֵי דְּרַבִּי אוֹשַׁעְיָא וְרַבִּי אוֹשַׁעְיָא תְּנָא מִנְיָנָא לְמַעוֹטֵי דְּרַבִּי חִיָּא אֶלָּא מִנְיָנָא דְּרַבִּי חִיָּא לְמַעוֹטֵי מַאי
לְמַעוֹטֵי מוֹסֵר וּמְפַגֵּל
וְלִתְנֵי בִּשְׁלָמָא מְפַגֵּל בְּקָדָשִׁים לָא קָמַיְרֵי אֶלָּא מוֹסֵר מַאי טַעְמָא לָא תָּנֵי שָׁאנֵי מוֹסֵר דְּדִבּוּרָא וּבְדִבּוּרָא לָא קָמַיְרֵי
וְהָא מוֹצִיא שֵׁם רַע דְּדִבּוּרָא הוּא וְקָתָנֵי דִּבּוּרָא דְּאִית בֵּהּ מַעֲשֶׂה הוּא
וְהָא עֵדִים זוֹמְמִין דִּבּוּרָא דְּלֵית בֵּהּ מַעֲשֶׂה הוּא וְקָתָנֵי הָתָם אַף עַל גַּב דְּלֵית בֵּהּ מַעֲשֶׂה רַחֲמָנָא קַרְיֵהּ מַעֲשֶׂה דִּכְתִיב וַעֲשִׂיתֶם לוֹ כַּאֲשֶׁר זָמַם לַעֲשׂוֹת לְאָחִיו
בִּשְׁלָמָא לְתַנָּא דִּידַן תַּנָּא אָבוֹת מִכְּלָל דְּאִכָּא תּוֹלְדוֹת אֶלָּא לְרַבִּי חִיָּא וְרַבִּי אוֹשַׁעְיָא אָבוֹת מִכְּלָל דְּאִכָּא תּוֹלְדוֹת תּוֹלְדוֹתֵיהֶן מַאי נִיהוּ
אָמַר רַבִּי אֲבָהוּ כֻּלָּן כְּאָבוֹת לְשַׁלֵּם מִמֵּיטַב
מַאי טַעְמָא אַתְיָא תַּחַת נְתִינָה יְשַׁלֵּם כֶּסֶף
לֹא הֲרֵי הַשּׁוֹר כַּהֲרֵי הַמַּבְעֶה מַאי קָאָמַר אָמַר רַב זְבִיד מִשְּׁמֵהּ דְּרָבָא הָכִי קָאָמַר לִכְתֹּב רַחֲמָנָא חֲדָא וְתֵיתֵי אִדַּךְ מִנֵּהּ הֲדַר אֲמַר חֲדָא מֵחֲדָא לָא אָתְיָא
וְלֹא זֶה וָזֶה שֶׁיֵּשׁ בָּהֶן רוּחַ חַיִּים מַאי קָאָמַר אָמַר רַב מְשַׁרְשְׁיָא מִשְּׁמֵהּ דְּרָבָא הָכִי קָאָמַר

 *** דף ה: *** 

לִכְתֹּב רַחֲמָנָא תַּרְתֵּי וְתֵיתֵי אִדַּךְ מִנַּיְהוּ הֲדַר אָמַר חֲדָא מִתַּרְתֵּי לָא אָתֵי
אָמַר רָבָא וְכֻלְּהוּ כִּי שָׁדֵית בּוֹר בֵּינַיְהוּ אָתְיָא כֻּלְּהוּ בַּמֶּה הַצַּד לְבַר מִקֶּרֶן מִשּׁוּם דְּאִכָּא לְמִפְרַךְ מָה לְכֻלְּהוּ שֶׁכֵּן מוּעָדִין מִתְּחִלָּתָן
וּלְמַאן דְּאָמַר אַדְּרַבָּה קֶרֶן עֲדִיפָא שֶׁכַּוָּנָתוֹ לְהַזִּיק אֲפִלּוּ קֶרֶן נָמֵי אָתְיָא
אֶלָּא לְמַאי הִלְכְתָא כַּתְבִינְהוּ רַחֲמָנָא לְהִלְכוֹתֵיהֶן
קֶרֶן לְחַלֵּק בֵּין תַּמָּה לְמוּעֶדֶת
שֵׁן וָרֶגֶל לְפָטְרָן בִּרְשׁוּת הָרַבִּים
בּוֹר לִפְטֹר בּוֹ אֶת הַכֵּלִים וּלְרַבִּי יְהוּדָה דִּמְחַיֵּב עַל נִזְקֵי כֵלִים בְּבוֹר לִפְטֹר בּוֹ אֶת הָאָדָם
אָדָם לְחַיְּבוֹ בְּאַרְבָּעָה דְּבָרִים
אֵשׁ לִפְטֹר בּוֹ אֶת הַטָּמוּן וּלְרַבִּי יְהוּדָה דִּמְחַיֵּב עַל נִזְקֵי טָמוּן בָּאֵשׁ לְאֵתוֹיֵי מַאי

 *** דף ו. *** 

לְאֵתוֹיֵי לִחֲכָה נִירוֹ וְסִכְסְכָה אֲבָנָיו
הַצַּד הַשָּׁוֶה שֶׁבָּהֶן לְאֵתוֹיֵי מַאי אָמַר אַבָּיֵי לְאֵתוֹיֵי אַבְנוֹ סַכִּינוֹ וּמַשָּׂאוֹ שֶׁהִנִּיחָן בְּרֹאשׁ גַּגּוֹ וְנָפְלוּ בְּרוּחַ מְצוּיָה וְהִזִּיקוּ
הֵיכִי דָּמֵי אִי בַּהֲדֵי דְּקָא אָזְלִי קָא מַזְּקִי הַיְנוּ אֵשׁ
מַאי שְׁנָא אֵשׁ דְּכֹחַ אַחֵר מְעֹרָב בּוֹ וּמָמוֹנְךָ וּשְׁמִירָתוֹ עָלֶיךָ הָנֵי נָמֵי כֹּחַ אַחֵר מְעֹרָב בָּהֶן וּמָמוֹנְךָ וּשְׁמִירָתוֹ עָלֶיךָ
וְאֶלָּא בָּתַר דְּנָיְחִי אִי דְּאַפְקְרִינְהוּ בֵּין לְרַב בֵּין לִשְׁמוּאֵל הַיְנוּ בּוֹר
מַאי שְׁנָא בּוֹר שֶׁכֵּן תְּחִלַּת עֲשִׂיָּתוֹ לְנֵזֶק וּמָמוֹנְךָ וּשְׁמִירָתָן עָלֶיךָ הָנֵי נָמֵי תְּחִלַּת עֲשִׂיָּתָן לְנֵזֶק וּמָמוֹנְךָ וּשְׁמִירָתָן עָלֶיךָ
אֶלָּא דְּלָא אַפְקְרִינְהוּ לִשְׁמוּאֵל דְּאָמַר כֻּלָּם מִבּוֹרוֹ לָמַדְנוּ הַיְנוּ בּוֹר
לְעוֹלָם דְּאַפְקְרִינְהוּ וְלָא דָּמוּ לְבוֹר מָה לְבוֹר שֶׁכֵּן אֵין כֹּחַ אַחֵר מְעֹרָב בּוֹ תֹּאמַר בְּהָנֵי שֶׁכֹּחַ אַחֵר מְעֹרָב בָּהֶן
אֵשׁ תּוֹכִיחַ
מָה לְאֵשׁ שֶׁכֵּן דַּרְכּוֹ לֵילֵךְ וּלְהַזִּיק
בּוֹר תּוֹכִיחַ וְחָזַר הַדִּין
רָבָא אָמַר לְאֵתוֹיֵי בּוֹר הַמִּתְגַּלְגֵּל בְּרַגְלֵי אָדָם וּבְרַגְלֵי בְּהֵמָה
הֵיכִי דָּמֵי אִי דְּאַפְקְרִינְהוּ בֵּין לְרַב בֵּין לִשְׁמוּאֵל הַיְנוּ בּוֹר
מַאי שְׁנָא בּוֹר שֶׁכֵּן תְּחִלַּת עֲשִׂיָּתוֹ לְנֵזֶק וּשְׁמִירָתוֹ עָלֶיךָ הָנֵי נָמֵי תְּחִלַּת עֲשִׂיָּתָן לְנֵזֶק וּשְׁמִירָתָן עָלֶיךָ
אֶלָּא דְּלָא אַפְקְרִינְהוּ לִשְׁמוּאֵל דְּאָמַר כֻּלָּם מִבּוֹרוֹ לָמַדְנוּ הַיְנוּ בּוֹר
לְעוֹלָם דְּאַפְקְרִינְהוּ וְלָא דָּמֵי לְבוֹר מָה לְבוֹר שֶׁכֵּן מַעֲשָׂיו גָּרְמוּ לוֹ תֹּאמַר בְּהָנֵי שֶׁאֵין מַעֲשָׂיו גָּרְמוּ לוֹ
שׁוֹר יוֹכִיחַ
מָה לְשׁוֹר שֶׁכֵּן דַּרְכּוֹ לֵילֵךְ וּלְהַזִּיק בּוֹר תּוֹכִיחַ
וְחָזַר הַדִּין לֹא רְאִי זֶה כִרְאִי זֶה
רַב אַדָּא בַּר אַהֲבָה אָמַר לְאֵתוֹיֵי הָא דְּתַנְיָא כׇּל אֵלּוּ שֶׁאָמְרוּ פּוֹתְקִין בִּיבוֹתֵיהֶן וְגוֹרְפִין מְעָרוֹתֵיהֶן בִּימוֹת הַחַמָּה אֵין לָהֶם רְשׁוּת בִּימוֹת הַגְּשָׁמִים יֵשׁ לָהֶם רְשׁוּת אַף עַל פִּי שֶׁבִּרְשׁוּת אִם הִזִּיקוּ חַיָּבִים לְשַׁלֵּם
הֵיכִי דָּמֵי אִי בַּהֲדֵי דְּקָאָזְלִי מַזְּקִי כֹּחוֹ הוּא
אֶלָּא בָּתַר דְּנָיַח הֵיכִי דָּמֵי אִי דְּאַפְקְרִינְהוּ בֵּין לְרַב בֵּין לִשְׁמוּאֵל הַיְנוּ בּוֹר מַאי שְׁנָא בּוֹר דִּתְחִלַּת עֲשִׂיָּתוֹ לְנֵזֶק וּמָמוֹנְךָ וּשְׁמִירָתוֹ עָלֶיךָ הָנֵי נָמֵי תְּחִלַּת עֲשִׂיָּתָן לְנֵזֶק וּמָמוֹנְךָ וּשְׁמִירָתָן עָלֶיךָ
אֶלָּא דְּלָא אַפְקְרִינְהוּ לִשְׁמוּאֵל דְּאָמַר כֻּלָּם מִבּוֹרוֹ לָמַדְנוּ הַיְנוּ בּוֹר
לְעוֹלָם דְּאַפְקְרִינְהוּ וְלָא דָּמֵי לְבוֹר מָה לְבוֹר שֶׁכֵּן שֶׁלֹּא בִּרְשׁוּת תֹּאמַר בְּהָנֵי דְּבִרְשׁוּת

 *** דף ו: *** 

שׁוֹר יוֹכִיחַ
מָה לְשׁוֹר שֶׁכֵּן דַּרְכּוֹ לֵילֵךְ וּלְהַזִּיק
בּוֹר תּוֹכִיחַ וְחָזַר הַדִּין
רָבִינָא אָמַר לְאֵתוֹיֵי הָא דִּתְנַן הַכֹּתֶל וְהָאִילָן שֶׁנָּפְלוּ לִרְשׁוּת הָרַבִּים וְהִזִּיקוּ פָּטוּר מִלְּשַׁלֵּם נָתְנוּ לוֹ זְמַן לָקֹץ אֶת הָאִילָן וְלִסְתֹּר אֶת הַכֹּתֶל וְנָפְלוּ בְּתוֹךְ הַזְּמַן וְהִזִּיקוּ פָּטוּר לְאַחַר הַזְּמַן חַיָּב
הֵיכִי דָמֵי אִי דְּאַפְקְרֵהּ בֵּין לְרַב בֵּין לִשְׁמוּאֵל הַיְנוּ בּוֹר מַאי שְׁנָא בּוֹר דְּהֶזֵּקוֹ מָצוּי וּשְׁמִירָתוֹ עָלֶיךָ הָנֵי נָמֵי הֶזֵּקָן מָצוּי וּשְׁמִירָתָן עָלֶיךָ
אִי דְּלָא אַפְקְרִינְהוּ לִשְׁמוּאֵל דְּאָמַר כֻּלָּם מִבּוֹרוֹ לָמַדְנוּ הַיְנוּ בּוֹר
לְעוֹלָם דְּאַפְקְרִינְהוּ וְלָא דָּמֵי לְבוֹר מָה לְבוֹר שֶׁכֵּן תְּחִלַּת עֲשִׂיָּתוֹ לְנֵזֶק תֹּאמַר בְּהָנֵי שֶׁאֵין תְּחִלַּת עֲשִׂיָּתָן לְנֵזֶק
שׁוֹר יוֹכִיחַ
מָה לְשׁוֹר שֶׁכֵּן דַּרְכּוֹ לֵילֵךְ וּלְהַזִּיק
בּוֹר תּוֹכִיחַ וְחָזַר הַדִּין
כְּשֶׁהִזִּיק חָב הַמַּזִּיק חָב הַמַּזִּיק חַיָּב הַמַּזִּיק מִבְּעֵי לֵהּ אָמַר רַב יְהוּדָה אָמַר רַב הַאי תַּנָּא יְרוּשַׁלְמִי הוּא דְּתָנֵי לִשָּׁנָא קַלִּילָא
לְשַׁלֵּם תַּשְׁלוּמֵי נֶזֶק תָּנוּ רַבָּנַן מֵיטַב שָׂדֵהוּ וּמֵיטַב כַּרְמוֹ יְשַׁלֵּם מֵיטַב שָׂדֵהוּ שֶׁל נִזָּק וּמֵיטַב כַּרְמוֹ שֶׁל נִזָּק דִּבְרֵי רַבִּי יִשְׁמָעֵאל
רַבִּי עֲקִיבָא אוֹמֵר לֹא בָּא הַכָּתוּב אֶלָּא לִגְבּוֹת לַנִּזָּקִין מִן הָעִדִּית וְקַל וָחֹמֶר לַהֶקְדֵּשׁ
וְרַבִּי יִשְׁמָעֵאל אָכַל שְׁמֵנָה מְשַׁלֵּם שְׁמֵנָה אָכַל כְּחוּשָׁה מְשַׁלֵּם שְׁמֵנָה
אָמַר רַב אִידִי בַּר אָבִין הָכָא בְּמַאי עָסְקִינַן כְּגוֹן שֶׁאָכַל עֲרוּגָה בֵּין הָעֲרוּגוֹת וְלָא יָדְעִינַן אִי כְּחוּשָׁה אֲכַל אִי שְׁמֵנָה אֲכַל דִּמְשַׁלֵּם שְׁמֵנָה
אָמַר רָבָא וּמָה אִלּוּ יָדְעִינַן דִּכְחוּשָׁה אֲכַל לָא מְשַׁלֵּם אֶלָּא כְּחוּשָׁה הַשְׁתָּא דְּלָא יָדְעִינַן אִי כְּחוּשָׁה אֲכַל אִי שְׁמֵנָה אֲכַל מְשַׁלֵּם שְׁמֵנָה הַמּוֹצִיא מֵחֲבֵרוֹ עָלָיו הָרְאָיָה
אֶלָּא אָמַר רַב אַחָא בַּר יַעֲקֹב הָכָא בְּמַאי עָסְקִינַן כְּגוֹן שֶׁהָיְתָה עִדִּית דְּנִזָּק כְּזִבּוּרִית דְּמַזִּיק
וּבְהָא פְּלִיגִי רַבִּי יִשְׁמָעֵאל סָבַר בִּדְנִזָּק שָׁיְמִינַן וְרַבִּי עֲקִיבָא סָבַר בִּדְמַזִּיק שָׁיְמִינַן
מַאי טַעְמָא דְּרַבִּי יִשְׁמָעֵאל נֶאֱמַר שָׂדֶה לְמַטָּה וְנֶאֱמַר שָׂדֶה לְמַעְלָה מָה שָׂדֶה הָאָמוּר לְמַעְלָה דְּנִזָּק אַף שָׂדֶה הָאָמוּר לְמַטָּה דְּנִזָּק
וְרַבִּי עֲקִיבָא מֵיטַב שָׂדֵהוּ וּמֵיטַב כַּרְמוֹ יְשַׁלֵּם דְּהַאיְךְ דְּקָא מְשַׁלֵּם
וְרַבִּי יִשְׁמָעֵאל אַהֲנִי גְּזֵרָה שָׁוָה וְאַהְנִי קְרָא אַהֲנִי גְּזֵרָה שָׁוָה כִּדְקָאָמֵינָא
אַהֲנִי קְרָא כְּגוֹן דְּאִית לֵהּ לְמַזִּיק עִדִּית וְזִבּוּרִית וְעִדִּית לְנִזָּק וְזִבּוּרִית דְּמַזִּיק לָא שַׁוְיָא כְּעִדִּית דְּנִזָּק דִּמְשַׁלֵּם לֵהּ מִמֵּיטַב דִּידֵהּ
דְּלָא מָצֵי אָמַר לֵהּ תָּא אַתְּ גְּבִי מִזִּבּוּרִית אֶלָּא גְּבִי מִמֵּיטָב
רַבִּי עֲקִיבָא אוֹמֵר לֹא בָּא הַכָּתוּב אֶלָּא לִגְבּוֹת לַנִּזָּקִין מִן הָעִדִּית וְקַל וָחֹמֶר לַהֶקְדֵּשׁ מַאי קַל וָחֹמֶר לַהֶקְדֵּשׁ
אִלֵּימָא דִּנְגַח תּוֹרָא דִידַן לְתוֹרָא דְהֶקְדֵּשׁ שׁוֹר רֵעֵהוּ אָמַר רַחֲמָנָא וְלֹא שׁוֹר שֶׁל הֶקְדֵּשׁ
אֶלָּא לָאוֹמֵר הֲרֵי עָלַי מָנֶה לְבֶדֶק הַבַּיִת דְּאָתֵי גִּזְבָּר וְשָׁקֵל מֵעִדִּית
לֹא יְהֵא אֶלָּא בַּעַל חוֹב

 *** דף ז. *** 

וּבַעַל חוֹב בְּבֵינוֹנִית
וְכִי תֵּימָא סָבַר רַבִּי עֲקִיבָא בַּעַל חוֹב נָמֵי בְּעִדִּית אִכָּא לְמִפְרַךְ מָה לְבַעַל חוֹב שֶׁכֵּן יִפָּה כֹּחוֹ בְּנִזָּקִין תֹּאמַר בְּהֶקְדֵּשׁ שֶׁהוֹרַע כֹּחוֹ בְּנִזָּקִין
לְעוֹלָם דִּנְגַח תּוֹרָא דִידַן לְתוֹרָא דְהֶקְדֵּשׁ וּדְקָא קַשְׁיָא לָךְ שׁוֹר רֵעֵהוּ אָמַר רַחֲמָנָא וְלֹא שׁוֹר שֶׁל הֶקְדֵּשׁ רַבִּי עֲקִיבָא סָבַר לַהּ כְּרַבִּי שִׁמְעוֹן בֶּן מְנַסְיָא
דְּתַנְיָא רַבִּי שִׁמְעוֹן בֶּן מְנַסְיָא אוֹמֵר שׁוֹר שֶׁל הֶקְדֵּשׁ שֶׁנָּגַח שׁוֹר שֶׁל הֶדְיוֹט פָּטוּר שׁוֹר שֶׁל הֶדְיוֹט שֶׁנָּגַח שׁוֹר שֶׁל הֶקְדֵּשׁ בֵּין תָּם בֵּין מוּעָד מְשַׁלֵּם נֶזֶק שָׁלֵם
אִי הָכִי רַבִּי יִשְׁמָעֵאל וְרַבִּי עֲקִיבָא מִמַּאי דִּבְעִדִּית דְּנִזָּק וְזִבּוּרִית דְּמַזִּיק פְּלִיגִי דִּלְמָא דְּכֻלֵּי עָלְמָא בִּדְנִזָּק שָׁיְמִינַן וְהָכָא בִּפְלֻגְתָּא דְּרַבִּי שִׁמְעוֹן בֶּן מְנַסְיָא וְרַבָּנַן קָמִפַּלְגִי
רַבִּי עֲקִיבָא סָבַר כְּרַבִּי שִׁמְעוֹן בֶּן מְנַסְיָא וְרַבִּי יִשְׁמָעֵאל סָבַר כְּרַבָּנַן
אִם כֵּן מַאי לֹא בָּא הַכָּתוּב
וְעוֹד מַאי קַל וָחֹמֶר לַהֶקְדֵּשׁ
וְעוֹד הָא אָמַר רַב אָשֵׁי תַּנְיָא בְּהֶדְיָא מֵיטַב שָׂדֵהוּ וּמֵיטַב כַּרְמוֹ יְשַׁלֵּם מֵיטַב שָׂדֵהוּ שֶׁל נִזָּק וּמֵיטַב כַּרְמוֹ שֶׁל נִזָּק דִּבְרֵי רַבִּי יִשְׁמָעֵאל רַבִּי עֲקִיבָא אוֹמֵר מֵיטַב שָׂדֵהוּ שֶׁל מַזִּיק וּמֵיטַב כַּרְמוֹ שֶׁל מַזִּיק
רָמֵי לֵהּ אַבָּיֵי לְרָבָא כְּתִיב מֵיטַב שָׂדֵהוּ וּמֵיטַב כַּרְמוֹ יְשַׁלֵּם מֵיטַב אִין מִדֵּי אַחֲרִינָא לָא
וְהָתַנְיָא יָשִׁיב לְרַבּוֹת שָׁוֶה כֶּסֶף וַאֲפִלּוּ סֻבִּין
לָא קַשְׁיָא כָּאן מִדַּעְתּוֹ כָּאן בְּעַל כׇּרְחוֹ
אָמַר עֻלָּא בְּרֵהּ דְּרַב עִלַּאי דַּיְקָא נָמֵי דִּכְתִיב יְשַׁלֵּם בְּעַל כׇּרְחוֹ
אֲמַר לֵהּ אַבָּיֵי מִי כְּתִיב יְשֻׁלַּם יְשַׁלֵּם כְּתִיב מִדַּעְתּוֹ מַשְׁמַע
אֶלָּא אָמַר אַבָּיֵי כִּדְמָר דְּתַנְיָא הֲרֵי שֶׁהָיוּ לוֹ בָּתִּים שָׂדוֹת וּכְרָמִים וְאֵינוֹ מוֹצֵא לְמׇכְרָן מַאֲכִילִין אוֹתוֹ מַעְשַׂר עָנִי עַד מֶחֱצָה
וְהָוֵי בָּהּ מָר הֵיכִי דָמֵי אִי (הוּזַל) [דְּזוּל] אַרְעָתָא דְּכֻלֵּי עָלְמָא וְדִידֵהּ נָמֵי זָל בַּהֲדַיְהוּ אֲפִלּוּ טוּבָא נָמֵי לִסְפֵּי לֵהּ דְּהָא זוּל דְּכֻלֵּי עָלְמָא נָמֵי
אֶלָּא דְּאוֹקִיר אַרְעָתָא דְּכֻלֵּי עָלְמָא וְדִידֵהּ אַיְּדֵי דְּעָיֵל וְנָפֵק אַזּוּזֵי זָל אַרְעֵהּ

 *** דף ז: *** 

אֲפִלּוּ פֻּרְתָּא נָמֵי לָא לִסְפּוֹ לֵהּ
וְאָמַר מָר עֲלַהּ לָא צְרִיכָא דִּבְיוֹמֵי נִיסָן יָקְרָא אַרְעָתָא וּבְיוֹמֵי תִּשְׁרֵי זָל אַרְעָתָא
דְּכֻלֵּי עָלְמָא נָטְרִי עַד נִיסָן וּמְזַבְּנִי וְהַאי הוֹאִיל וְאִצְטְרִיכָא לֵהּ זוּזֵי זָבֵן כִּדְהַשְׁתָּא עַד פַּלְגָא אוֹרְחֵהּ לְמֵיזַל טְפֵי לָאו אוֹרְחֵהּ לְמֵיזַל
וְהָכָא נָמֵי גַּבֵּי נִזָּקִין דִּינֵהּ בְּעִדִּית
וְאִי אֲמַר לֵהּ אִיהוּ הַב לִי בֵּינוֹנִית טְפֵי פֻּרְתָּא אֲמַר לֵהּ אִי שָׁקְלַתְּ כְּדִינָךְ שְׁקֹל כִּדְהַשְׁתָּא וְאִי לָא שְׁקֹל כִּי יֻקְרָא דִּלְקַמֵּהּ
מַתְקֵף לַהּ רַב אַחָא בַּר יַעֲקֹב אִם כֵּן הוֹרַעְתָּ כֹּחָן שֶׁל נִזָּקִין אֵצֶל בֵּינוֹנִית וְזִבּוּרִית דְּרַחֲמָנָא אָמַר מִמֵּיטַב וְאַתְּ אָמְרַתְּ מִבֵּינוֹנִית וְזִבּוּרִית נָמֵי לָא
אֶלָּא אָמַר רַב אַחָא בַּר יַעֲקֹב אִי אִכָּא לְדַמּוֹיֵי לְבַעַל חוֹב מְדַמֵּינַן לֵהּ בַּעַל חוֹב דִּינֵהּ בְּבֵינוֹנִית וְאִי אָמַר לֵהּ הַב לִי זִבּוּרִית טְפֵי פֻּרְתָּא אָמַר לֵהּ אִי שָׁקְלַתְּ כְּדִינָךְ שְׁקֹל כִּדְהַשְׁתָּא וְאִי לָא שְׁקֹל כִּי יֻקְרָא דִּלְקַמֵּהּ
מַתְקֵף לַהּ רַב אַחָא בְּרֵהּ דְּרַב אִיקָא אִם כֵּן נָעַלְתָּ דֶּלֶת בִּפְנֵי לֹוִין דְּאָמַר לֵהּ אִלּוּ הֲווֹ לִי זוּזֵי הֲוָה שְׁקַלִי כִּדְהַשְׁתָּא הַשְׁתָּא דְּזוּזֵי גַּבָּךְ אֶשְׁקוֹל כְּיֻקְרָא דִּלְקַמֵּהּ
אֶלָּא אָמַר רַב אַחָא בְּרֵהּ דְּרַב אִיקָא אִי אִכָּא לְדַמּוֹיֵי לִכְתֻבַּת אִשָּׁה מְדַמֵּינַן דְּהָא כְּתֻבַּת אִשָּׁה דִּינָה בְּזִבּוּרִית וְאִי אָמְרָה לֵהּ אִיהִי הַב לִי בֵּינוֹנִית בְּצִיר פֻּרְתָּא אָמַר לַהּ אִי שָׁקְלַתְּ כְּדִינִךְ שְׁקוּלִ[י] כִּדְהַשְׁתָּא וְאִי לָא שְׁקֻלִי כְּיֻקְרָא דִּלְקַמֵּהּ
מִכׇּל מָקוֹם קַשְׁיָא
אָמַר רָבָא כֹּל דְּיָהֵב לֵהּ מִמֵּיטַב לִתֵּב לֵהּ
וְהָא מֵיטַב שָׂדֵהוּ כְּתִיב
אֶלָּא כִּי אֲתָא רַב פָּפָּא וְרַב הוּנָא בְּרֵהּ דְּרַב יְהוֹשֻׁעַ מִבֵּי רַב פָּרְשׁוּהָ כֹּל מִלֵּי מֵיטַב הוּא דְּאִי לָא מִזְדַּבַּן הָכָא מִזְדַּבַּן בְּמָתָא אַחֲרִיתִי לְבַר מֵאַרְעָא דְּלִתֵּב לֵהּ מִמֵּיטַב כִּי הֵיכִי דְּלִקְפּוֹץ עֲלַהּ זָבוֹנָא
בְּעָא מִנֵּהּ רַב שְׁמוּאֵל בַּר אַבָּא מֵאַקְרוֹנְיָא מֵרַבִּי אַבָּא כְּשֶׁהֵן שָׁמִין בְּשֶׁלּוֹ הֵן שָׁמִין אוֹ בְּשֶׁל עוֹלָם הֵן שָׁמִין
אַלִּבָּא דְּרַבִּי יִשְׁמָעֵאל לָא תִּבְּעֵי לָךְ דְּאָמַר בִּדְנִזָּק שָׁיְמִינַן
כִּי תִּבְּעֵי לָךְ אַלִּבָּא דְּרַבִּי עֲקִיבָא דְּאָמַר בִּדְמַזִּיק שָׁיְמִינַן
מַאי מֵיטַב שָׂדֵהוּ אָמַר רַחֲמָנָא לְמַעוֹטֵי דְּנִזָּק אוֹ דִלְמָא לְמַעוֹטֵי דְּעָלְמָא נָמֵי
אֲמַר לֵהּ רַחֲמָנָא אָמַר מֵיטַב שָׂדֵהוּ וְאַתְּ אָמְרַתְּ בְּשֶׁל עוֹלָם הֵן שָׁמִין
אֵיתִיבֵהּ אֵין לוֹ אֶלָּא עִדִּית כֻּלָּם גּוֹבִין מִן הָעִדִּית בֵּינוֹנִית כֻּלָּם גּוֹבִין בֵּינוֹנִית זִבּוּרִית כֻּלָּם גּוֹבִין זִבּוּרִית
הָיוּ לוֹ עִדִּית וּבֵינוֹנִית וְזִבּוּרִית נִזָּקִין בְּעִדִּית וּבַעַל חוֹב בְּבֵינוֹנִית וּכְתֻבַּת אִשָּׁה בְּזִבּוּרִית עִדִּית וּבֵינוֹנִית נִזָּקִין בְּעִדִּית בַּעַל חוֹב וּכְתֻבַּת אִשָּׁה בְּבֵינוֹנִית בֵּינוֹנִית וְזִבּוּרִית נִזָּקִין וּבַעַל חוֹב בְּבֵינוֹנִית וּכְתֻבַּת אִשָּׁה בְּזִבּוּרִית

 *** דף ח. *** 

עִדִּית וְזִבּוּרִית נִזָּקִין בְּעִדִּית וּבַעַל חוֹב וּכְתֻבַּת אִשָּׁה בְּזִבּוּרִית
קָתָנֵי מִיהָא מְצִיעָא בֵּינוֹנִית וְזִבּוּרִית נִזָּקִין וּבַעַל חוֹב בְּבֵינוֹנִית וּכְתֻבַּת אִשָּׁה בְּזִבּוּרִית וְאִי אָמְרַתְּ בְּשֶׁלּוֹ הֵן שָׁמִין תֵּעָשֶׂה בֵּינוֹנִית שֶׁלּוֹ כְּעִדִּית וְיִדְחֶה בַּעַל חוֹב אֵצֶל זִבּוּרִית
הָכָא בְּמַאי עָסְקִינַן כְּגוֹן שֶׁהָיְתָה לוֹ עִדִּית וּמְכָרָהּ
וְכֵן אָמַר רַב חִסְדָּא כְּגוֹן שֶׁהָיְתָה לוֹ עִדִּית וּמְכָרָהּ
הָכִי נָמֵי מִסְתַּבְּרָא מִדְּקָתָנֵי אַחֲרִיתִי בֵּינוֹנִית וְזִבּוּרִית נִזָּקִין בְּבֵינוֹנִית בַּעַל חוֹב וּכְתֻבַּת אִשָּׁה בְּזִבּוּרִית קַשְׁיָן אַהֲדָדֵי
אֶלָּא לָאו שְׁמַע מִנַּהּ כָּאן שֶׁהָיְתָה לוֹ עִדִּית וּמְכָרָהּ כָּאן שֶׁלֹּא הָיְתָה לוֹ עִדִּית וּמְכָרָהּ
וְאִי בָּעֵית אֵימָא אִדֵּי וְאִדֵּי שֶׁלֹּא הָיְתָה לוֹ עִדִּית וּמְכָרָהּ וְלָא קַשְׁיָא הָא דְּשָׁוְיָא בֵּינוֹנִית שֶׁלּוֹ כְּעִדִּית דְּעָלְמָא וְכָאן דְּלָא שָׁוְיָא בֵּינוֹנִית שֶׁלּוֹ כְּעִדִּית דְּעָלְמָא
וְאִיבָּעֵית אֵימָא אִדֵּי וְאִדֵּי כְּגוֹן שֶׁהָיְתָה בֵּינוֹנִית שֶׁלּוֹ כְּבֵינוֹנִית דְּעָלְמָא וְהָכָא בְּהָא פְּלִיגִי מָר סָבַר בְּשֶׁלּוֹ הֵן שָׁמִין וּמָר סָבַר בְּשֶׁל עוֹלָם הֵן שָׁמִין
רָבִינָא אָמַר בִּדְעֻלָּא פְּלִיגִי דְּאָמַר עֻלָּא דְּבַר תּוֹרָה בַּעַל חוֹב בְּזִבּוּרִית שֶׁנֶּאֱמַר בַּחוּץ תַּעֲמֹד וְהָאִישׁ אֲשֶׁר אַתָּה נֹשֶׁה בוֹ יוֹצִיא אֵלֶיךָ אֶת הַעֲבוֹט הַחוּצָה מָה דַּרְכּוֹ שֶׁל אָדָם לְהוֹצִיא לַחוּץ פָּחוּת שֶׁבַּכֵּלִים וּמָה טַעַם אָמְרוּ בַּעַל חוֹב בְּבֵינוֹנִית כְּדֵי שֶׁלֹּא תִּנְעוֹל דֶּלֶת בִּפְנֵי לֹוִין
מָר אִית לֵהּ תַּקַּנְתָּא דְּעֻלָּא וּמָר לֵית לֵהּ תַּקַּנְתָּא דְּעֻלָּא
תָּנוּ רַבָּנַן מָכַר לְאֶחָד אוֹ לִשְׁלֹשָׁה בְּנֵי אָדָם כְּאֶחָד כֻּלָּן נִכְנְסוּ תַּחַת הַבְּעָלִים
בְּזֶה אַחַר זֶה כֻּלָּן גּוֹבִין מִן הָאַחֲרוֹן אֵין לוֹ גּוֹבֶה מִשֶּׁלְּפָנָיו אֵין לוֹ גּוֹבֶה מִשֶּׁלִּפְנֵי פָנָיו
מְכָרָן לְאֶחָד הֵיכִי דָּמֵי
אִילֵימָא בְּבַת אַחַת הַשְׁתָּא לִשְׁלֹשָׁה דְּאִכָּא לְמֵימַר חַד מִנַּיְהוּ קָדֵם אָמְרַתְּ כֻּלָּן נִכְנְסוּ תַּחַת הַבְּעָלִים מְכָרָן לְאֶחָד מִבַּעְיָא
אֶלָּא פְּשִׁיטָא בְּזֶה אַחַר זֶה
וּמַאי שְׁנָא שְׁלֹשָׁה דְּכֹל חַד וְחַד אָמַר לֵהּ הִנַּחְתִּי לְךָ מָקוֹם לִגְבּוֹת מִמֶּנּוּ
הַאי נָמֵי אַכֹּל חַד וְחַד לֵימָא לֵהּ הִנַּחְתִּי לְךָ מָקוֹם לִגְבּוֹת מִמֶּנּוּ
הָכָא בְּמַאי עָסְקִינַן כְּגוֹן שֶׁלָּקַח עִדִּית בָּאַחֲרוֹנָה וְכֵן אָמַר רַב שֵׁשֶׁת כְּגוֹן שֶׁלָּקַח עִדִּית בָּאַחֲרוֹנָה
אִי הָכִי לֵיתוֹ כֻּלְּהוּ וְלִגְבּוֹ מֵעִדִּית
מִשּׁוּם דְּאָמַר לְהוּ אִי שָׁתְקִיתוּ וְשָׁקְלִיתוּ כְּדִינַיְכוּ שָׁקְלִיתוּ וְאִי לָא מַהְדַּרְנָא שְׁטָרָא דְּזִבּוּרִית לְמָרֵהּ וְשָׁקְלִיתוּ כֻּלְּכוּ מִזִּבּוּרִית
אִי הָכִי

 *** דף ח: *** 

בְּנִזָּקִין נָמֵי נֵימָא הָכִי
אֶלָּא הָכָא בְּמַאי עָסְקִינַן בְּיַתְמֵי דְּלָאו בְּנֵי פֵרָעוֹן נִינְהוּ וְשִׁעְבּוּדָא דִּילֵהּ עֲלֵהּ דִּידֵהּ רַמְיָא
הִלְכָּךְ לֵיכָּא לְמֵימַר הָכִי
אֶלָּא מִשּׁוּם דְּאָמַר לְהוּ טַעְמָא מַאי אֲמוּר רַבָּנַן אֵין נִפְרָעִין מִנְּכָסִין מְשֻׁעְבָּדִים בִּמְקוֹם שֶׁיֵּשׁ בְּנֵי חוֹרִין מִשּׁוּם תַּקַּנְתָּא דִּידִי אֲנָא בְּהָא תַּקַּנְתָּא לָא נִיחָא לִי
כִּדְרָבָא דְּאָמַר רָבָא כׇּל הָאוֹמֵר אִי אֶפְשִׁי בְּתַקָּנַת חֲכָמִים כְּגוֹן זוֹ שׁוֹמְעִין לוֹ
מַאי כְּגוֹן זוֹ
כִּדְרַב הוּנָא דְּאָמַר רַב הוּנָא יְכוֹלָה אִשָּׁה שֶׁתֹּאמַר לְבַעְלָהּ אֵינִי נִזּוֹנֶת וְאֵינִי עוֹשָׂה
פְּשִׁיטָא מָכַר לוֹקֵחַ בֵּינוֹנִית וְזִבּוּרִית וְשִׁיֵּר עִדִּית לְפָנָיו לֵיתוֹ כֻּלְּהוּ וְלִגְבּוֹ מֵעִדִּית
דְּהָא אַחֲרוֹנָה הִיא וּבֵינוֹנִית וְזִבּוּרִית לֵיתַנְהוּ גַּבֵּהּ דְּמָצֵי לְמֵימַר לְהוּ גְּבוֹ מִבֵּינוֹנִית וְזִבּוּרִית דְּלָא נִיחָא לִי בְּתַקַּנְתָּא דְּרַבָּנַן
אֲבָל מָכַר עִדִּית וְשִׁיֵּר בֵּינוֹנִית וְזִבּוּרִית מַאי
סְבַר אַבָּיֵי לְמֵימַר אָתוּ כֻּלְּהוּ גָּבוּ מֵעִדִּית
אֲמַר לֵהּ רָבָא מָה מָכַר רִאשׁוֹן לַשֵּׁנִי כׇּל זְכוּת שֶׁתָּבֹא לְיָדוֹ וְכֵוָן דְּאִלּוּ אָתוּ גַּבֵּי לוֹקֵחַ רִאשׁוֹן מָצֵי (אַגְבֵּי לְהוּ) [לְאַגְבּוֹיִינְהוּ] מִבֵּינוֹנִית וְזִבּוּרִית וְאַף עַל פִּי דְּכִי זַבְנִי[נְהוּ לְ]בֵינוֹנִית וְזִבּוּרִית אַכַּתִּי עִדִּית (בְּנֵי) [בַּת] חוֹרִין הֲוַאי וְאֵין נִפְרָעִין מִנְּכָסִים מְשֻׁעְבָּדִים כׇּל זְמַן דְּאִכָּא בְּנֵי חוֹרִין מָצֵי אָמַר לְהוּ לָא נִיחָא לִי בְּהַאי תַּקָּנָה
לוֹקֵחַ שֵׁנִי נָמֵי מָצֵי אָמַר לְהוּ גְּבֻי בֵּינוֹנִית וְזִבּוּרִית דְּכִי זָבֵן לוֹקֵחַ שֵׁנִי אַדַּעְתָּא דְּכֹל זְכוּתָא דַּהֲוָה לֵהּ לְרִאשׁוֹן בְּגַוַּהּ זָבֵן
אָמַר רָבָא רְאוּבֵן שֶׁמָּכַר כׇּל שְׂדוֹתָיו לְשִׁמְעוֹן וְהָלַךְ שִׁמְעוֹן וּמָכַר שָׂדֶה אַחַת לְלֵוִי וּבָא בַּעַל חוֹב דִּרְאוּבֵן רָצָה מִזֶּה גּוֹבֶה רָצָה מִזֶּה גּוֹבֶה וְלָא אֲמַרַן אֶלָּא דִּזְבַן בֵּינוֹנִית
אֲבָל זְבַן עִדִּית וְזִבּוּרִית לָא דַּאֲמַר לֵהּ לְהָכִי דְּיַקִי וּזְבַנִי עִדִּית וְזִבּוּרִית אַרְעָא דְּלָא חַזְיָא לָךְ
וַאֲפִלּוּ זְבַן בֵּינוֹנִית נָמֵי לָא אֲמַרַן אֶלָּא דְּלָא שַׁיַּר בֵּינוֹנִית דִּכְוָתַהּ דְּלָא מָצֵי אָמַר לֵהּ הִנַּחְתִּי לְךָ מָקוֹם לְגַבֵּי שִׁמְעוֹן אֲבָל שַׁיַּר בֵּינוֹנִית דִּכְוָתַהּ גַּבֵּי שִׁמְעוֹן לָא גָּבֵי מִנֵּהּ דְּמָצֵי אָמַר לֵהּ הִנַּחְתִּי לְךָ מָקוֹם לִגְבּוֹת מִמֶּנּוּ
אָמַר אַבָּיֵי רְאוּבֵן שֶׁמָּכַר שָׂדֶה לְשִׁמְעוֹן בְּאַחְרָיוּת וַאֲתָא בַּעַל חוֹב דִּרְאוּבֵן וּטְרַף מִשִּׁמְעוֹן דִּינָא הוּא דְּאָזֵל רְאוּבֵן וּמִשְׁתַּעֵי דִּינָא בַּהֲדֵהּ וְלָא מָצֵי אָמַר לֵהּ לָאו בַּעַל דְּבָרִים דִּידִי אַתְּ דְּאָמַר לֵהּ אִי מַפְּקַתְּ מִנֵּהּ עֲלַי הָדַר
וְאִכָּא דְּאָמְרִי אֲפִלּוּ שֶׁלֹּא בְּאַחְרָיוּת נָמֵי דְּאָמַר לֵהּ לָא נִיחָא לִי דְּתֶהְוֵי לְשִׁמְעוֹן תַּרְעֹמֶת עֲלַי
וְאָמַר אַבָּיֵי רְאוּבֵן שֶׁמָּכַר שָׂדֶה לְשִׁמְעוֹן שֶׁלֹּא בְּאַחְרָיוּת

 *** דף ט. *** 

וְיָצְאוּ עָלֶיהָ עֲסִיקִין עַד שֶׁלֹּא הֶחְזִיק בָּהּ יָכוֹל לַחֲזוֹר בּוֹ מִשֶּׁהֶחְזִיק בָּהּ אֵין יָכוֹל לַחֲזוֹר בּוֹ
מַאי טַעְמָא דְּאָמַר לֵהּ חַיְתָא דְּקִטְרֵי סְבַרְתְּ וְקַבֵּלְתְּ
מֵאֵימַת הֲוַאי חֲזָקָה מִכִּי דָיֵשׁ אַמִּצְרֵי
וְדַוְקָא שֶׁלֹּא בְּאַחְרָיוּת אֲבָל בְּאַחְרָיוּת לָא
וְאִכָּא דְּאָמְרִי אֲפִלּוּ בְּאַחְרָיוּת נָמֵי דַּאֲמַר לֵהּ אַחְוִי טִרְפָךְ וַאֲשַׁלֵּם לָךְ
רַב הוּנָא אָמַר אוֹ כֶּסֶף אוֹ מֵיטַב
אֵיתִיבֵהּ רַב נַחְמָן לְרַב הוּנָא יָשִׁיב לְרַבּוֹת שָׁוֶה כֶּסֶף אֲפִלּוּ סֻבִּין
הָכָא בְּמַאי עָסְקִינַן בִּדְלֵית לֵהּ אִי דְּלֵית לֵהּ פְּשִׁיטָא מַהוּ דְּתֵימָא אָמְרִינַן לֵהּ זִיל טְרַח זַבֵּן וְאַיְתִי לֵהּ כְּסַף קָא מַשְׁמַע לַן
אָמַר רַב אַסִּי כְּסָפִים הֲרֵי הֵן כְּקַרְקַע לְמַאי הִלְכְתָא אִלֵּימָא לְעִנְיַן מֵיטַב הַיְנוּ דְּרַב הוּנָא
אֶלָּא לִשְׁנֵי אַחִים שֶׁחָלְקוּ וְנָטַל אֶחָד קַרְקַע וְאֶחָד כְּסָפִים וּבָא בַּעַל חוֹב וְנָטַל קַרְקַע דְּאָזֵל הַאי וְשָׁקֵל פַּלְגָא בִּכְסָפִים בַּהֲדֵהּ
פְּשִׁיטָא הַאי בְּרָא וְהַאי לָאו בְּרָא
אִכָּא דְּאָמְרִי אַדְּרַבָּה לְאִדַּךְ גִּיסָא דַּאֲמַר לֵהּ לְהָכִי שְׁקַלִי כְּסָפִים דְּאִי מִגַּנְבִי לָא מִשְׁתַּלַּמְנָא מִנָּךְ וּלְהָכִי שָׁקְלַתְּ אַרְעָא דְּאִי מִטַּרְפָא לָא מִשְׁתַּלְּמָא לָךְ מִדֵּי מִנַּאי
אֶלָּא לִשְׁנֵי אַחִים שֶׁחָלְקוּ וּבָא בַּעַל חוֹב וְנָטַל חֶלְקוֹ שֶׁל אֶחָד מֵהֶן
וְהָא אַמְרַהּ רַב אַסִּי חֲדָא זִמְנָא דְּאִתְּמַר הָאַחִים שֶׁחָלְקוּ וּבָא בַּעַל חוֹב וְנָטַל חֶלְקוֹ שֶׁל אֶחָד מֵהֶן רַב אָמַר בָּטְלָה מַחְלֹקֶת וּשְׁמוּאֵל אָמַר וִתֵּר וְרַב אַסִּי אָמַר נוֹטֵל רְבִיעַ בְּקַרְקַע וּרְבִיעַ בְּמָעוֹת
רַב אָמַר בָּטְלָה מַחְלֹקֶת קָסָבַר הָאַחִים שֶׁחָלְקוּ כְּיוֹרְשִׁים הָווּ
וּשְׁמוּאֵל אָמַר וִתֵּר קָסָבַר הָאַחִים שֶׁחָלְקוּ לָקוֹחוֹת וּכְלוֹקֵחַ שֶׁלֹּא בְּאַחְרָיוּת דָּמֵי
וְרַב אַסִּי אָמַר נוֹטֵל רְבִיעַ בְּקַרְקַע וּרְבִיעַ בְּמָעוֹת מְסַפְּקָא לֵהּ אִי כְּיוֹרְשִׁין דָּמוּ אִי כְּלָקוֹחוֹת דָּמוּ הִלְכָּךְ נוֹטֵל רְבִיעַ בְּקַרְקַע וּרְבִיעַ בְּמָעוֹת
אֶלָּא מַאי הֲרֵי הֵן כְּקַרְקַע לְעִנְיַן מֵיטַב
אִי הָכִי הַיְנוּ דְּרַב הוּנָא אֵימָא וְכֵן אָמַר רַב אַסִּי
אָמַר רַבִּי זֵירָא אָמַר רַב הוּנָא בְּמִצְוָה עַד שְׁלִישׁ
מַאי שְׁלִישׁ

 *** דף ט: *** 

אִלֵּימָא שְׁלִישׁ בֵּיתוֹ אֶלָּא מֵעַתָּה אִי אִתְרְמִי לֵהּ תְּלָתָא מִצְוָתָא לִתֵּב לְכוּלֵּהּ בֵּיתֵהּ
אֶלָּא אָמַר רַבִּי זֵירָא בְּהִדּוּר מִצְוָה עַד שְׁלִישׁ בְּמִצְוָה
בָּעֵי רַב אָשֵׁי שְׁלִישׁ מִלְּגָו אוֹ שְׁלִישׁ מִלְּבַר תֵּקוּ
בְּמַעְרְבָא אָמְרִי מִשְּׁמֵהּ דְּרַבִּי זֵירָא עַד שְׁלִישׁ מִשֶּׁלּוֹ מִכָּאן וְאֵילָךְ מִשֶּׁל הַקָּדוֹשׁ בָּרוּךְ הוּא
מַתְנִי' כֹּל שֶׁחַבְתִּי בִּשְׁמִירָתוֹ הִכְשַׁרְתִּי אֶת נִזְקוֹ הִכְשַׁרְתִּי בְּמִקְצָת נִזְקוֹ חַבְתִּי בְּתַשְׁלוּמֵי נִזְקוֹ כְּהֶכְשֵׁר כׇּל נִזְקוֹ
נְכָסִים שֶׁאֵין בָּהֶן מְעִילָה נְכָסִים שֶׁהֵן שֶׁל בְּנֵי בְּרִית נְכָסִים הַמְיֻחָדִים
וּבְכׇל מָקוֹם חוּץ מֵרְשׁוּת הַמְיֻחֶדֶת לַמַּזִּיק
וּרְשׁוּת הַנִּזָּק וְהַמַּזִּיק
כְּשֶׁהִזִּיק חָב הַמַּזִּיק לְשַׁלֵּם תַּשְׁלוּמֵי נֶזֶק בְּמֵיטַב הָאָרֶץ
גְּמָ' תָּנוּ רַבָּנַן כֹּל שֶׁחַבְתִּי בִּשְׁמִירָתוֹ הִכְשַׁרְתִּי אֶת נִזְקוֹ כֵּיצַד שׁוֹר וּבוֹר שֶׁמְּסָרָן לְחֵרֵשׁ שׁוֹטֶה וְקָטָן וְהִזִּיקוּ חַיָּב לְשַׁלֵּם מַה שֶּׁאֵין כֵּן בְּאֵשׁ
בְּמַאי עָסְקִינַן אִילֵימָא בְּשׁוֹר קָשׁוּר וּבוֹר מְכֻסֶּה דִּכְוָתַהּ גַּבֵּי אֵשׁ גַּחֶלֶת מַאי שְׁנָא הָכָא וּמַאי שְׁנָא הָכָא
אֶלָּא בְּשׁוֹר מֻתָּר וּבוֹר מְגֻלֶּה דִּכְוָתַהּ גַּבֵּי אֵשׁ שַׁלְהֶבֶת מַה שֶּׁאֵין כֵּן בְּאֵשׁ דְּפָטוּר וְהָא אָמַר רֵישׁ לָקִישׁ מִשְּׁמֵהּ דְּחִזְקִיָּה לֹא שָׁנוּ אֶלָּא שֶׁמָּסַר לוֹ גַּחֶלֶת וְלִבָּהּ אֲבָל שַׁלְהֶבֶת חַיָּב מַאי טַעְמָא דְּהָא בָּרִי הֶזֵּיקָא
לְעוֹלָם בְּשׁוֹר קָשׁוּר וּבוֹר מְכֻסֶּה וְדִכְוָתַהּ גַּבֵּי אֵשׁ גַּחֶלֶת וּדְקָא אָמְרַתְּ מַאי שְׁנָא הָכָא וּמַאי שְׁנָא הָכָא
שׁוֹר דַּרְכֵּהּ לְנַתּוֹקֵי בּוֹר דַּרְכֵּהּ לְנַתּוֹרֵי גַּחֶלֶת כַּמָּה דְּשָׁבֵק לַהּ מִעְמָא עָמְיָא וְאָזְלָא
וּלְרַבִּי יוֹחָנָן דְּאָמַר אֲפִלּוּ מָסַר לוֹ שַׁלְהֶבֶת נָמֵי פָּטוּר דִּכְוָתַהּ הָכָא בְּשׁוֹר מֻתָּר וּבוֹר מְגֻלֶּה מַאי שְׁנָא הָכָא וּמַאי שְׁנָא הָכָא
הָתָם צְבָתָא דְחֵרֵשׁ קָא גָּרֵים הָכָא לָא צְבָתָא דְחֵרֵשׁ קָא גָּרֵים
תָּנוּ רַבָּנַן חֹמֶר בְּשׁוֹר מִבְּבוֹר חֹמֶר בְּבוֹר מִבְּשׁוֹר
חֹמֶר בְּשׁוֹר מִבְּבוֹר שֶׁהַשּׁוֹר מְשַׁלֵּם אֶת הַכֹּפֶר וְחַיָּב בִּשְׁלֹשִׁים שֶׁל עֶבֶד נִגְמַר דִּינוֹ אָסוּר בַּהֲנָאָה וְדַרְכּוֹ לֵילֵךְ וּלְהַזִּיק מַה שֶּׁאֵין כֵּן בְּבוֹר חֹמֶר בְּבוֹר מִבְּשׁוֹר שֶׁהַבּוֹר תְּחִלַּת עֲשִׂיָּתוֹ לְנֵזֶק וּמוּעָד מִתְּחִלָּתוֹ מַה שֶּׁאֵין כֵּן בְּשׁוֹר

 *** דף י. *** 

חֹמֶר בְּשׁוֹר מִבְּאֵשׁ חֹמֶר בְּאֵשׁ מִבְּשׁוֹר
חֹמֶר בְּשׁוֹר מִבְּאֵשׁ שֶׁהַשּׁוֹר מְשַׁלֵּם כֹּפֶר וְחַיָּב בִּשְׁלֹשִׁים שֶׁל עֶבֶד נִגְמַר דִּינוֹ אָסוּר בַּהֲנָאָה מְסָרוֹ לְחֵרֵשׁ שׁוֹטֶה וְקָטָן חַיָּב מַה שֶּׁאֵין כֵּן בְּאֵשׁ חֹמֶר בְּאֵשׁ מִבְּשׁוֹר שֶׁהָאֵשׁ מוּעֶדֶת מִתְּחִלָּתָהּ מַה שֶּׁאֵין כֵּן בְּשׁוֹר
חֹמֶר בְּאֵשׁ מִבְּבוֹר וְחֹמֶר בְּבוֹר מִבְּאֵשׁ
חֹמֶר בְּבוֹר מִבְּאֵשׁ שֶׁתְּחִלַּת עֲשִׂיָּתוֹ לְנֵזֶק מְסָרוֹ לְחֵרֵשׁ שׁוֹטֶה וְקָטָן חַיָּב מַה שֶּׁאֵין כֵּן בְּאֵשׁ חֹמֶר בְּאֵשׁ מִבְּבוֹר שֶׁהָאֵשׁ דַּרְכָּהּ לֵילֵךְ וּלְהַזִּיק וּמוּעֶדֶת לֶאֱכֹל בֵּין דָּבָר הָרָאוּי לָהּ וּבֵין דָּבָר שֶׁאֵינוֹ רָאוּי לָהּ מָה שֶּׁאֵין כֵּן בְּבוֹר
וְלִתְנֵי חֹמֶר בְּשׁוֹר מִבְּבוֹר שֶׁהַשּׁוֹר חִיֵּב בּוֹ אֶת הַכֵּלִים מַה שֶּׁאֵין כֵּן בְּבוֹר
הָא מַנִּי רַבִּי יְהוּדָה הִיא דִּמְחַיֵּב עַל נִזְקֵי כֵלִים בְּבוֹר
אִי רַבִּי יְהוּדָה אֵימָא סֵיפָא חֹמֶר בְּאֵשׁ מִבְּבוֹר שֶׁהָאֵשׁ דַּרְכָּהּ לֵילֵךְ וּלְהַזִּיק וּמוּעֶדֶ[ת] לֶאֱכוֹל בֵּין דָּבָר הָרָאוּי לָהּ וּבֵין דָּבָר שֶׁאֵינוֹ רָאוּי לָהּ מַה שֶּׁאֵין כֵּן בְּבוֹר דָּבָר הָרָאוּי לָהּ מַאי נִינְהוּ עֵצִים דָּבָר שֶׁאֵין רָאוּי לָהּ מַאי נִינְהוּ כֵּלִים מַה שֶּׁאֵין כֵּן בְּבוֹר אִי רַבִּי יְהוּדָה הָא אָמְרַתְּ מְחַיֵּב הָיָה רַבִּי יְהוּדָה עַל נִזְקֵי כֵלִים בְּבוֹר
אֶלָּא לְעוֹלָם רַבָּנַן הִיא וּתְנָא וְשַׁיַּר מַאי שַׁיַּר דְּהַאי שַׁיַּר שַׁיַּר טָמוּן
אִיבָּעֵית אֵימָא לְעוֹלָם רַבִּי יְהוּדָה וְדָבָר שֶׁאֵין רָאוּי לָהּ לָאו לְאֵתוֹיֵי כֵּלִים אֶלָּא לְאֵתוֹיֵי לִחֲכָה נִירוֹ וְסִכְסְכָה אֲבָנָיו
מַתְקֵף לַהּ רַב אָשֵׁי לִתְנֵי חֹמֶר בְּשׁוֹר מִבְּבוֹר שֶׁהַשּׁוֹר חִיֵּב בּוֹ שׁוֹר פְּסוּלֵי הַמֻּקְדָּשִׁין מַה שֶּׁאֵין כֵּן בְּבוֹר
אִי אָמְרַתְּ בִּשְׁלָמָא רַבָּנַן הִיא אַיְּדֵי דְּשַׁיַּר הָךְ שַׁיַּר נָמֵי הָךְ אֶלָּא אִי אָמְרַתְּ רַבִּי יְהוּדָה מַאי שַׁיַּר דְּהַאי שַׁיַּר
שַׁיַּר דָּשׁ בְּנִירוֹ אִי מִשּׁוּם דָּשׁ בְּנִירוֹ לָאו שִׁיּוּרָא הוּא דְּהָ[קָ]תָנֵא שֶׁכֵּן דַּרְכּוֹ לֵילֵךְ וּלְהַזִּיק
הִכְשַׁרְתִּי בְּמִקְצָת נִזְקוֹ
תָּנוּ רַבָּנַן הִכְשַׁרְתִּי מִקְצָת נִזְקוֹ חַבְתִּי בְּתַשְׁלוּמֵי נִזְקוֹ כְּהֶכְשֵׁר כׇּל נִזְקוֹ כֵּיצַד הַחוֹפֵר בּוֹר תִּשְׁעָה וּבָא אַחֵר וְהִשְׁלִימוֹ לַעֲשָׂרָה הָאַחֲרוֹן חַיָּב
וּדְלָא כְּרַבִּי דְּתַנְיָא הַחוֹפֵר בּוֹר תִּשְׁעָה וּבָא אַחֵר וְהִשְׁלִימוֹ לַעֲשָׂרָה אַחֲרוֹן חַיָּב רַבִּי אוֹמֵר אַחַר אַחֲרוֹן לְמִיתָה אַחַר שְׁנֵיהֶם לִנְזָקִין
רַב פָּפָּא אָמַר לְמִיתָה וְדִבְרֵי הַכֹּל
אִכָּא דְאָמְרִי לֵימָא דְּלָא כְּרַבִּי אָמַר רַב פָּפָּא לְמִיתָה וְדִבְרֵי הַכֹּל
מַתְקֵף לָהּ רַבִּי זֵירָא וְתוּ לֵיכָּא וְהָא אִכָּא מָסַר שׁוֹרוֹ לַחֲמִשָּׁה בְּנֵי אָדָם וּפָשַׁע בּוֹ אֶחָד מֵהֶן וְהִזִּיק חַיָּב
הֵיכִי דָמֵי אִלֵּימָא דִּבְלָאו אִיהוּ לָא הֲוָה מִנְּטַר פְּשִׁיטָא דְּאִיהוּ קָעָבֵד אֶלָּא דִּבְלָאו אִיהוּ נָמֵי מִנְּטַר מַאי קָעָבֵד
מַתְקֵף לָהּ רַב שֵׁשֶׁת וְהָא אִכָּא מַרְבֶּה בַּחֲבִילָה
הֵיכִי דָּמֵי

 *** דף י: *** 

אִי דִּבְלָאו אִיהוּ לָא אָזְלָא פְּשִׁיטָא אֶלָּא דִּבְלָאו אִיהוּ אָזְלָא מַאי קָא עָבֵד
מַתְקֵף לָהּ רַב פָּפָּא וְהָא אִכָּא הָא דְּתַנְיָא חֲמִשָּׁה שֶׁיָּשְׁבוּ עַל סַפְסָל אֶחָד וְלֹא שְׁבָרוּהוּ וּבָא אֶחָד וְיָשַׁב עָלָיו וּשְׁבָרוֹ הָאַחֲרוֹן חַיָּב וְאָמַר רַב פָּפָּא כְּגוֹן פָּפָּא בַּר אַבָּא
הֵיכִי דָמֵי אִלֵּימָא דִּבְלָאו אִיהוּ לָא אִתְּבַר פְּשִׁיטָא אֶלָּא דִּבְלָאו אִיהוּ נָמֵי אִתְּבַר מַאי קָעָבֵד
סוֹף סוֹף מַתְנִיתָא הֵיכָא מִתָּרְצָא
לָא צְרִיכָא דִּבְלָאו אִיהוּ הָוֵי מִתְּבַר בִּתְרֵי שָׁעֵי וְהַשְׁתָּא אִתְּבַר בַּחֲדָא שָׁעָה דְּאָמְרִי לֵהּ אִי לָאו אַתְּ הָוֵי יָתְבִינַן טְפֵי פֻּרְתָּא וְקָיְמִין
וְלֵימָא לְהוּ אִי לָאו אַתּוּן בְּדִידִי לָא הֲוָה מִתְּבַר
לָא צְרִיכָא דְּבַהֲדֵי דְּסָמֵךְ בְּהוּ תְּבַר
פְּשִׁיטָא
מַהוּ דְּתֵימָא כֹּחוֹ לָאו כְּגוּפוֹ דָּמֵי קָא מַשְׁמַע לַן דְּכֹחוֹ כְּגוּפוֹ דָּמֵי דְּכֹל הֵיכָא דְּגוּפוֹ תָּבַר כֹּחוֹ נָמֵי תָּבַר
וְתוּ לֵיכָּא וְהָא אִכָּא הָא דְּתַנְיָא הִכּוּהוּ עֲשָׂרָה בְּנֵי אָדָם בְּעֶשֶׂר מַקְלוֹת בֵּין בְּבַת אַחַת בֵּין בָּזֶה אַחַר זֶה וָמֵת כֻּלָּן פְּטוּרִין רַבִּי יְהוּדָה בֶּן בְּתֵירָא אוֹמֵר בְּזֶה אַחַר זֶה הָאַחֲרוֹן חַיָּב מִפְּנֵי שֶׁקֵּרַב אֶת מִיתָתוֹ
בִּקְטָלָא לָא קָמַיְרֵי
וְאִיבָּעֵית אֵימָא בִּפְלֻגְתָּא לָא קָמַיְרֵי וְלָא וְהָא אוֹקֵמְנַן דְּלָא כְּרַבִּי דְּלָא כְּרַבִּי וּכְרַבָּנַן מוֹקְמִינַן כְּרַבִּי יְהוּדָה בֶּן בְּתֵירָא וְלָא כְּרַבָּנַן לָא מוֹקְמִינַן
חַבְתִּי בְּתַשְׁלוּמֵי נִזְקוֹ חַבְתִּי בְּנִזְקוֹ לָא קָתָנֵי אֶלָּא בְּתַשְׁלוּמֵי נִזְקוֹ
תְּנֵינָא לְהָא דְּתָנוּ רַבָּנַן תַּשְׁלוּמֵי נֶזֶק מְלַמֵּד שֶׁהַבְּעָלִים מִטַּפְּלִין בַּנְּבֵלָה
מְנָא הָנֵי מִלֵּי אָמַר רַבִּי אַמֵּי דְּאָמַר קְרָא מַכֵּה נֶפֶשׁ בְּהֵמָה יְשַׁלְּמֶנָּה אַל תִּקְרֵי יְשַׁלְּמֶנָּה אֶלָּא יַשְׁלִימֶנָּה
רַב כָּהֲנָא אָמַר מֵהָכָא אִם טָרֹף יִטָּרֵף יְבִאֵהוּ עֵד הַטְּרֵפָה לֹא יְשַׁלֵּם עַד טְרֵפָה יְשַׁלֵּם טְרֵפָה עַצְמָהּ לֹא יְשַׁלֵּם
חִזְקִיָּה אָמַר מֵהָכָא וְהַמֵּת יִהְיֶה לוֹ לַנִּזָּק
וְכֵן תָּנָא דְּבֵי חִזְקִיָּה וְהַמֵּת יִהְיֶה לוֹ לַנִּזָּק אַתָּה אוֹמֵר לַנִּזָּק אוֹ אֵינוֹ אֶלָּא לַמַּזִּיק אָמַרְתָּ לֹא כָּךְ הָיָה
מַאי לֹא כָּךְ הָיָה
אָמַר אַבָּיֵי אִי סָלְקָא דַעְתָּךְ נְבֵלָה דְּמַזִּיק הָוְיָא לִכְתּוֹב רַחֲמָנָא שׁוֹר תַּחַת הַשּׁוֹר וְלִשְׁתּוֹק וְהַמֵּת יִהְיֶה לוֹ לְמָה לִי שְׁמַע מִנַּהּ לַנִּזָּק
וּצְרִיכָא דְּאִי כְּתַב רַחֲמָנָא מַכֵּה בְּהֵמָה יְשַׁלְּמֶנָּה מִשּׁוּם דְּלָא שְׁכִיחָא אֲבָל טְרֵפָה דִּשְׁכִיחָא אֵימָא לָא צְרִיכָא
וְאִי אַשְׁמוֹעִינַן טְרֵפָה מִשּׁוּם דְּמִמֵּילָא אֲבָל מַכֵּה בְּהֵמָה דִּבְיָדַיִם אֵימָא לָא
וְאִי אַשְׁמוֹעִינַן הָנֵי תַּרְתֵּי הָא מִשּׁוּם דְּלָא שְׁכִיחָא וְהָא מִשּׁוּם דְּמִמֵּילָא אֲבָל וְהַמֵּת יִהְיֶה לוֹ דִּשְׁכִיחָא וּבְיָדַיִם אֵימָא לָא
וְאִי אַשְׁמוֹעִינַן הַמֵּת יִהְיֶה לוֹ מִשּׁוּם דְּמָמוֹנָא קָא מַזֵּק אֲבָל הָכָא דִּבְגוּפָא מַזֵּק אֵימָא לָא צְרִיכָא
אֲמַר לֵהּ רַב כָּהֲנָא לְרַב אֶלָּא טַעְמָא דִּכְתַב רַחֲמָנָא וְהַמֵּת יִהְיֶה לוֹ הָא לָאו הָכִי הֲוָה אָמֵינָא נְבֵלָה דְּמַזִּיק הָוְיָא
הַשְׁתָּא אִי אִית לֵהּ לְדִידֵהּ כַּמָּה טְרֵפוֹת יָהֵב לֵהּ דְּאָמַר מָר יָשִׁיב לְרַבּוֹת שָׁוֶה כֶּסֶף וַאֲפִלּוּ סֻבִּין דִּידֵהּ מִבַּעְיָא
לֹא נִצְרְכָא אֶלָּא לִפְחַת נְבֵלָה
לֵימָא פְּחַת נְבֵלָה תַּנָּאֵי הִיא דְּתַנְיָא אִם טָרֹף יִטָּרֵף יְבִאֵהוּ עֵד

 *** דף יא. *** 

יָבִיא עֵדִים שֶׁנִּטְרְפָה בְּאֹנֶס וּפָטוּר אַבָּא שָׁאוּל אוֹמֵר יָבִיא עֲדוּדָה לְבֵית דִּין
מַאי לָאו בְּהָא קָמִפַּלְגִי דְּמָר סָבַר פְּחַת נְבֵלָה דְּנִזָּק הָוֵי וּמָר סָבַר דְּמַזִּיק הָוֵי
לָא דְּכֻלֵּי עָלְמָא דְּנִזָּק וְהָכָא בְּטֹרַח נְבֵלָה קָמִפַּלְגִי
וְהָתַנְיָא אֲחֵרִים אוֹמְרִים מִנַּיִן שֶׁעַל בַּעַל הַבּוֹר לְהַעֲלוֹת שׁוֹר מִבּוֹרוֹ תַּלְמוּד לוֹמַר כֶּסֶף יָשִׁיב לִבְעָלָיו וְהַמֵּת
אֲמַר לֵהּ אַבָּיֵי לְרָבָא הַאי טֹרַח נְבֵלָה הֵיכִי דָּמֵי
אִילֵימָא דִּבְבֵירָא שָׁוְיָא זוּזָא וְאַגֻּדָּא שָׁוְיָא אַרְבַּע כִּי טָרַח בִּדְנַפְשֵׁהּ טָרַח
אֲמַר לֵהּ לָא צְרִיכָא דִּבְבֵירָא שָׁוְיָא זוּזָא וְאַגֻּדָּא נָמֵי שָׁוְיָא זוּזָא
וּמִי אִכָּא כְּהַאי גַוְנָא אִין דְּהָא אָמְרִי אִינָשֵׁי כְּשׁוּרָא בְּמָתָא בְּזוּזָא כְּשׁוּרָא בְּדַבְרָא בְּזוּזָא
אָמַר שְׁמוּאֵל אֵין שָׁמִין לֹא לְגַנָּב וְלֹא לְגַזְלָן אֶלָּא לְנִזָּקִין וַאֲנִי אוֹמֵר אַף לְשׁוֹאֵל וְאַבָּא מוֹדֶה לִי
אִבַּעְיָא לְהוּ הָכִי קָאָמַר אַף לְשׁוֹאֵל שָׁמִין וְאַבָּא מוֹדֶה לִי אוֹ דִלְמָא הָכִי קָאָמַר וַאֲנִי אוֹמֵר אַף לְשׁוֹאֵל אֵין שָׁמִין וְאַבָּא מוֹדֶה לִי
תָּא שְׁמַע דְּהָהוּא גַּבְרָא דִּשְׁאֵל נַרְגָּא מֵחַבְרֵהּ תַּבְרֵהּ אֲתָא לְקַמֵּהּ דְּרַב אֲמַר לֵהּ זִיל שַׁלֵּם לֵהּ נַרְגָּא מְעַלְּיָא שְׁמַע מִנַּהּ אֵין שָׁמִין
אַדְּרַבָּה מִדְּאָמְרִי לֵהּ רַב כָּהֲנָא וְרַב אַסִּי לְרַב דִּינָא הָכִי וּשְׁתֵק שְׁמַע מִנַּהּ שָׁמִין
אִתְּמַר אָמַר עֻלָּא אָמַר רַבִּי אֶלְעָזָר שָׁמִין לְגַנָּב וּלְגַזְלָן רַב פַּפֵּי אָמַר אֵין שָׁמִין וְהִלְכְתָא אֵין שָׁמִין לֹא לְגַנָּב וְלֹא לְגַזְלָן אֲבָל לְשׁוֹאֵל שָׁמִין כִּדְרַב כָּהֲנָא וְרַב אַסִּי
וְאָמַר עֻלָּא אָמַר רַבִּי אֶלְעָזָר שִׁלְיָא שֶׁיָּצְתָה מִקְצָתָהּ בְּיוֹם רִאשׁוֹן וּמִקְצָתָהּ בְּיוֹם שֵׁנִי מוֹנִין לָהּ מִן הָרִאשׁוֹן
אֲמַר לֵהּ רָבָא מָה דַעְתָּךְ לְחֻמְרָא
חֻמְרָא דְּאָתֵי לִידֵי קֻלָּא הוּא דְּקָא מְטַהֲרַתְּ לַהּ מֵרִאשׁוֹן
אֶלָּא אָמַר רָבָא לָחֹשׁ חוֹשֶׁשֶׁת מִמְנָא לָא (מ)מָנְיָא אֶלָּא לְשֵׁנִי
מַאי קָא מַשְׁמַע לַן דְּאֵין מִקְצָת שִׁלְיָא בְּלֹא וָלָד תְּנֵינָא שִׁלְיָא שֶׁיָּצְתָה מִקְצָתָהּ אֲסוּרָה בַּאֲכִילָה סִימָן וָלָד בְּאִשָּׁה סִימָן וָלָד בִּבְהֵמָה
אִי מִמַּתְנִיתָא הֲוָה אָמֵינָא

 *** דף יא: *** 

דְּיֵשׁ מִקְצָת שִׁלְיָא בְּלֹא וָלָד וּגְזֵרָה מִקְצָתַהּ אַטּוּ כֻּלַּהּ קָא מַשְׁמַע לַן
וְאָמַר עֻלָּא אָמַר רַבִּי אֶלְעָזָר בְּכוֹר שֶׁנִּטְרַף בְּתוֹךְ שְׁלֹשִׁים יוֹם אֵין פּוֹדִין אוֹתוֹ
וְכֵן תָּנֵי רָמֵי בַּר חָמָא מִתּוֹךְ שֶׁנֶּאֱמַר פָּדֹה תִפְדֶּה יָכוֹל אֲפִלּוּ נִטְרַף בְּתוֹךְ שְׁלֹשִׁים יוֹם תַּלְמוּד לוֹמַר אַךְ חִלֵּק
וְאָמַר עֻלָּא אָמַר רַבִּי אֶלְעָזָר בְּהֵמָה גַּסָּה נִקְנֵית בִּמְשִׁיכָה
וְהָא אֲנַן תְּנַן בִּמְסִירָה הוּא דְּאָמַר כִּי הַאי תַּנָּא דְּתַנְיָא וַחֲכָמִים אוֹמְרִים זוֹ וָזוֹ בִּמְשִׁיכָה רַבִּי שִׁמְעוֹן אוֹמֵר זוֹ וָזוֹ בְּהַגְבָּהָה
וְאָמַר עֻלָּא אָמַר רַבִּי אֶלְעָזָר הָאַחִין שֶׁחָלְקוּ מַה שֶּׁעֲלֵיהֶן שָׁמִין וּמַה שֶּׁעַל בְּנֵיהֶן וּבְנוֹתֵיהֶן אֵין שָׁמִין
אָמַר רַב פָּפָּא פְּעָמִים אַף מַה שֶּׁעֲלֵיהֶן אֵין שָׁמִין מַשְׁכַּחַתְּ לַהּ בִּגְדוֹל אַחֵי דְּנִיחָא לְהוּ דְּלִשְׁתַּמְעוּן מִלֵּהּ
וְאָמַר עֻלָּא אָמַר רַבִּי אֶלְעָזָר שׁוֹמֵר שֶׁמָּסַר לְשׁוֹמֵר פָּטוּר וְלָא מִבַּעְיָא שׁוֹמֵר חִנָּם שֶׁמָּסַר לְשׁוֹמֵר שָׂכָר דְּעַלּוֹיֵי עַלְּיַהּ לִשְׁמִירָתוֹ אֶלָּא אֲפִלּוּ שׁוֹמֵר שָׂכָר שֶׁמָּסַר לְשׁוֹמֵר חִנָּם דְּהַשְׁתָּא גָּרוֹעֵי גָּרְעַהּ לִשְׁמִירָתוֹ נָמֵי פָּטוּר שֶׁהֲרֵי מָסַר לְבֶן דַּעַת
רָבָא אָמַר שׁוֹמֵר שֶׁמָּסַר לְשׁוֹמֵר חַיָּב וְלָא מִבַּעְיָא שׁוֹמֵר שָׂכָר שֶׁמָּסַר לְשׁוֹמֵר חִנָּם דְּגָרוֹעֵי גָּרְעַהּ לִשְׁמִירָתוֹ אֶלָּא אֲפִלּוּ שׁוֹמֵר חִנָּם שֶׁמָּסַר לְשׁוֹמֵר שָׂכָר חַיָּב
דְּאָמַר לֵהּ אַתְּ מְהֵימְנַתְּ לִי בִּשְׁבוּעָה הַאי לָא מְהֵימַן לִי בִּשְׁבוּעָה
וְאָמַר עֻלָּא אָמַר רַבִּי אֶלְעָזָר הִלְכְתָא גּוֹבִין מִן הָעֲבָדִים
אֲמַר לֵהּ רַב נַחְמָן לְעֻלָּא אָמַר רַבִּי אֶלְעָזָר אֲפִלּוּ מִיַּתְמֵי לָא מִנֵּהּ מִנֵּהּ אֲפִלּוּ מִגְּלִימָא דְּעַל כַּתְפֵּהּ
הָכָא בְּמַאי עָסְקִינַן שֶׁעֲשָׂאוֹ אַפּוֹתֵיקֵי כִּדְרָבָא דְּאָמַר רָבָא עָשָׂה עַבְדּוֹ אַפּוֹתֵיקֵי וּמְכָרוֹ בַּעַל חוֹב גּוֹבֶה הֵימֶנּוּ שׁוֹרוֹ אַפּוֹתֵיקֵי וּמְכָרוֹ אֵין בַּעַל חוֹב גּוֹבֶה הֵימֶנּוּ
מַאי טַעְמָא הָא אִית לֵהּ קָלָא וְהָא לֵית לֵהּ קָלָא

 *** דף יב. *** 

לְבָתַר דִּנְפַק אֲמַר לְהוּ עֻלָּא הָכִי אָמַר רַבִּי אֶלְעָזָר אֲפִלּוּ מִיַּתְמֵי אָמַר רַב נַחְמָן אִשְׁתְּמִיטַן עֻלָּא
הֲוָה עוֹבָדָא בִּנְהַרְדְּעָא וְאַגְבּוֹ דַּיָּנֵי דִנְהַרְדְּעָא הֲוָה עוֹבָדָא בְּפֻמְבְּדִיתָא וְאַגְבְּיֵהּ רַב חָנָא בַּר בִּזְנָא אֲמַר לְהוּ רַב נַחְמָן זִילוּ אַהֲדוּרוּ וְאִי לָא מַגְבִּינַן לְכוּ לְאַפַּדְנַיְכוּ
אֲמַר לֵהּ רָבָא לְרַב נַחְמָן הָא עֻלָּא הָא רַבִּי אֶלְעָזָר הָא דַּיָּנֵי דִנְהַרְדְּעָא וְהָא רַב חָנָא בַּר בִּזְנָא מָר כְּמַאן סְבִירָא לֵהּ
אֲמַר לֵהּ אֲנָא מַתְנִיתָא יָדַעְנָא דְּתָנֵי אֲבִימִי פְּרוֹזְבּוּל חָל עַל הַקַּרְקַע וְאֵינוֹ חָל עַל הָעֲבָדִים מִטַּלְטְלִין נִקְנִין עִם הַקַּרְקַע וְאֵינָן נִקְנִין עִם הָעֲבָדִים
לֵימָא כְּתַנָּאֵי
מָכַר לוֹ עֲבָדִים וְקַרְקָעוֹת הֶחְזִיק בַּעֲבָדִים לֹא קָנָה קַרְקָעוֹת בְּקַרְקָעוֹת לֹא קָנָה עֲבָדִים קַרְקָעוֹת וּמִטַּלְטְלִין הֶחְזִיק בְּקַרְקַע קָנָה מִטַּלְטְלִין בְּמִטַּלְטְלִין לֹא קָנָה קַרְקַע עֲבָדִים וּמִטַּלְטְלִין הֶחְזִיק בַּעֲבָדִים לֹא קָנָה מִטַּלְטְלִין בְּמִטַּלְטְלִין לֹא קָנָה עֲבָדִים
וְהָתַנְיָא הֶחְזִיק בַּעֲבָדִים קָנָה מִטַּלְטְלִין
מַאי לָאו בְּהָא קָמִפַּלְגִי דְּמָר סָבַר עֲבָדִים כִּמְקַרְקְעֵי דָּמֵי וּמָר סָבַר עֲבָדִים כְּמִטַּלְטְלִין דָּמֵי
אָמַר רַב אִיקָא בְּרֵהּ דְּרַב אַמֵּי דְּכֻלֵּי עָלְמָא עֲבָדִים כִּמְקַרְקְעֵי דָּמֵי וְהָדְתַנְיָא קָנָה שַׁפִּיר וְהָדְתַנְיָא לֹא קָנָה בָּעֵינַן קַרְקַע דֻּומְיָא דְּעָרִים מְצוּרוֹת בִּיהוּדָה דְּלָא נָיְדִי
דִּתְנַן נְכָסִים שֶׁאֵין לָהֶם אַחְרָיוּת נִקְנִין עִם נְכָסִים שֶׁיֵּשׁ לָהֶם אַחְרָיוּת בְּכֶסֶף בִּשְׁטָר וּבַחֲזָקָה מְנָהָנֵי מִלֵּי אָמַר חִזְקִיָּה דְּאָמַר קְרָא וַיִּתֵּן לָהֶם אֲבִיהֶם מַתָּנוֹת רַבּוֹת לְכֶסֶף וּלְזָהָב וּלְמִגְדָּנוֹת עִם עָרֵי מְצֻרוֹת בִּיהוּדָה
אִכָּא דְּאָמְרִי אָמַר רַב אִיקָא בְּרֵהּ דְּרַב אַמֵּי דְּכֻלֵּי עָלְמָא עַבְדֵי כְּמִטַּלְטְלִין דָּמֵי וְהָדְתַנְיָא לֹא קָנָה שַׁפִּיר הָא דְּתַנְיָא קָנָה בְּעוֹדָן עָלָיו
וְכִי עוֹדָן עָלָיו מַאי הָוֵי חָצֵר מְהַלֶּכֶת הִיא וְחָצֵר מְהַלֶּכֶת לֹא קָנָה וְכִי תֵּימָא בְּעוֹמֵד וְהָא אָמַר רָבָא כֹּל שֶׁאִלּוּ מְהַלֵּךְ לֹא קָנָה עוֹמֵד וְיוֹשֵׁב לֹא קָנָה
וְהִלְכְתָא בְּכָפוּת
וְהָתַנְיָא הֶחְזִיק בְּקַרְקַע קָנָה עֲבָדִים
הָתָם בְּעוֹמְדִין בְּתוֹכָהּ
מִכְּלָל דְּהַאי לֹא קָנָה כְּשֶׁאֵין עוֹמְדִין בְּתוֹכָהּ
הָנִיחָא לְהָךְ לִשָּׁנָא דְּאָמַר רַב אִיקָא בְּרֵהּ דְּרַב אַמֵּי עַבְדָּא כְּמִטַּלְטְלִי דָּמֵי הַיְנוּ דְּאִי עוֹמְדִין בְּתוֹכָהּ אִין אִי לָא לָא
אֶלָּא לְהָךְ לִשָּׁנָא דְּאָמַר עַבְדָּא כִּמְקַרְקְעֵי דָּמֵי לְמָה לִי עוֹמְדִין בְּתוֹכָהּ הָא אָמַר שְׁמוּאֵל מָכַר לוֹ עֶשֶׂר שָׂדוֹת בְּעֶשֶׂר מְדִינוֹת כֵּיוָן שֶׁהֶחְזִיק בְּאַחַת מֵהֶן קָנָה כֻּלָּן
וְלִיטַעְמָךְ לְהָךְ לִשָּׁנָא דְּאָמַר עַבְדָּא כְּמִטַּלְטְלִין דָּמֵי לְמָה לִי עוֹמֵד בְּתוֹכָהּ

 *** דף יב: *** 

הָא קַיְמָא לַן דְּלָא בָּעֵינַן צְבוּרִין
אֶלָּא מַאי אִית לָךְ לְמֵימַר שָׁאנֵי מִטַּלְטְלִי דְּנָיְדִי מִמִּטַּלְטְלִי דְּלָא נָיְדִי
הָכָא נָמֵי שָׁאנֵי מְקַרְקְעֵי דְּנָיְדִי מִמְּקַרְקְעֵי דְּלָא נָיְדִי עַבְדָּא מְקַרְקְעֵי דְּנָיְדִי הוּא הָתָם סַדָּנָא דְאַרְעָא חַד הוּא
נְכָסִים שֶׁאֵין בָּהֶן מְעִילָה וְכוּ'
מְעִילָה הוּא דְּלֵית בְּהוּ הָא מִקְדָּשׁ קָדְשִׁי
מַאן תַּנָּא אָמַר רַבִּי יוֹחָנָן בְּקָדָשִׁים קַלִּים וְאַלִּבָּא דְּרַבִּי יוֹסֵי הַגְּלִילִי דְּאָמַר מָמוֹן בְּעָלִים הוּא
דְּתַנְיָא וּמָעֲלָה מַעַל בַּה' לְרַבּוֹת קֳדָשִׁים קַלִּים שֶׁהֵן מָמוֹנוֹ דִּבְרֵי רַבִּי יוֹסֵי הַגְּלִילִי
וְהָתְנַן הַמְקַדֵּשׁ בְּחֶלְקוֹ בֵּין בְּקׇדְשֵׁי קֳדָשִׁים בֵּין בְּקָדָשִׁים קַלִּים אֵינָהּ מְקֻדֶּשֶׁת לֵימָא דְּלָא כְּרַבִּי יוֹסֵי הַגְּלִילִי
אֲפִלּוּ תֵּימָא רַבִּי יוֹסֵי הַגְּלִילִי כִּי אָמַר רַבִּי יוֹסֵי הַגְּלִילִי מֵחַיִּים אֲבָל לְאַחַר שְׁחִיטָה אֲפִלּוּ רַבִּי יוֹסֵי הַגְּלִילִי מוֹדֶה דְּכִי קָא זָכוּ מִשֻּׁלְחַן גָּבוֹהַּ קָא זָכוּ
וּמֵחַיִּים מִי אָמַר וְהָתְנַן בְּכוֹר מוֹכְרִין אוֹתוֹ תָּם חַי (וְלֹא שָׁחוּט) וּבַעַל מוּם חַי וְשָׁחוּט וּמְקַדְּשִׁין בּוֹ אֶת הָאִשָּׁה
וְאָמַר רַב נַחְמָן אָמַר רַבָּה בַּר אֲבוּהּ לֹא שָׁנוּ אֶלָּא בְּכוֹר בַּזְּמַן הַזֶּה דְּכֵוָן דְּלָא חֲזֵי לְהַקְרָבָה אִית לְהוּ לְכֹהֲנִים זְכִיָּה בְּגַוֵּהּ אֲבָל בִּזְמַן שֶׁבֵּית הַמִּקְדָּשׁ קַיָּם דַּחֲזֵי לְהַקְרָבָה לָא
וְאֵיתִיבֵהּ רָבָא לְרַב נַחְמָן וּמָעֲלָה מַעַל בַּה' לְרַבּוֹת קֳדָשִׁים קַלִּים שֶׁהֵן מָמוֹנוֹ דִּבְרֵי רַבִּי יוֹסֵי הַגְּלִילִי
וּמְשַׁנֵּי רָבִינָא בִּבְכוֹר בְּחוּצָה לָאָרֶץ וְאַלִּבָּא דְּרַבִּי שִׁמְעוֹן דְּאָמַר אִם בָּאוּ תְּמִימִים יִקְרְבוּ אִם בָּאוּ אִין לְכַתְּחִלָּה לָא
וְאִם אִיתָא דְּכִי אָמַר רַבִּי יוֹסֵי הַגְּלִילִי מָמוֹנוֹ הוּא מֵחַיִּים

 *** דף יג. *** 

לִישַׁנֵּי הָא רַבִּי יוֹסֵי הַגְּלִילִי הָא רַבָּנַן
(אֲמַר לֵהּ) מַתְּנוֹת כְּהֻנָּה קָאָמְרַתְּ שָׁאנֵי מַתְּנוֹת כְּהֻנָּה דְּכִי קָא זָכוּ מִשֻּׁלְחַן גָּבוֹהַּ קָא זָכוּ
גּוּפָא וּמָעֲלָה מַעַל בַּה' לְרַבּוֹת קֳדָשִׁים קַלִּים שֶׁהֵם מָמוֹנוֹ דִּבְרֵי רַבִּי יוֹסֵי הַגְּלִילִי בֶּן עַזַּאי אוֹמֵר לְרַבּוֹת אֶת הַשְּׁלָמִים אַבָּא יוֹסֵי בֶּן דּוֹסְתַּאי אוֹמֵר לֹא אָמַר בֶּן עַזַּאי אֶלָּא בִּבְכוֹר בִּלְבָד
אָמַר מָר בֶּן עַזַּאי אוֹמֵר לְרַבּוֹת אֶת הַשְּׁלָמִים לְמַעוֹטֵי מַאי
אִלֵּימָא לְמַעוֹטֵי בְּכוֹר הַשְׁתָּא וּמָה שְׁלָמִים שֶׁטְּעוּנִים סְמִיכָה וּנְסָכִים וּתְנוּפַת חָזֶה וָשׁוֹק אָמְרַתְּ מָמוֹן בְּעָלִים הוּא בְּכוֹר מִבַּעְיָא
אֶלָּא אָמַר רַבִּי יוֹחָנָן לְמַעוֹטֵי מַעֲשֵׂר
כִּדְתַנְיָא בִּבְכוֹר נֶאֱמַר לֹא תִפְדֶּה וְנִמְכָּר תָּם חַי וּבַעַל מוּם חַי וְשָׁחוּט בְּמַעֲשֵׂר נֶאֱמַר לֹא יִגָּאֵל וְאֵינוֹ נִמְכָּר לֹא חַי וְלֹא שָׁחוּט לֹא תָּם וְלֹא בַּעַל מוּם
רָבִינָא מַתְנֵי לַהּ אַסֵּיפָא אַבָּא יוֹסֵי בֶּן דּוֹסְתַּאי אוֹמֵר לֹא אָמַר בֶּן עַזַּאי אֶלָּא בִּבְכוֹר בִּלְבָד לְמַעוֹטֵי מַאי
אִלֵּימָא לְמַעוֹטֵי שְׁלָמִים הַשְׁתָּא וּמָה בְּכוֹר שֶׁקָּדוֹשׁ מֵרֶחֶם מָמוֹנוֹ הוּא שְׁלָמִים מִבַּעְיָא
אָמַר רַבִּי יוֹחָנָן לְמַעוֹטֵי מַעֲשֵׂר
כִּדְתַנְיָא בִּבְכוֹר נֶאֱמַר לֹא תִפְדֶּה וְנִמְכָּר תָּם חַי וּבַעַל מוּם חַי וְשָׁחוּט בְּמַעֲשֵׂר נֶאֱמַר לֹא יִגָּאֵל וְאֵינוֹ נִמְכָּר לֹא חַי וְלֹא שָׁחוּט לֹא תָּם וְלֹא בַּעַל מוּם
הָא בִּבְכוֹר בִּלְבַד קָאָמַר קַשְׁיָא
רָבָא אָמַר מַאי נְכָסִים שֶׁאֵין בָּהֶן מְעִילָה נְכָסִים שֶׁאֵין בָּהֶן דִּין מְעִילָה וּמַאי נִינְהוּ דְּהֶדְיוֹט
וְלִתְנֵי דְּהֶדְיוֹט קַשְׁיָא
אָמַר רַבִּי אַבָּא שְׁלָמִים שֶׁהִזִּיקוּ גּוֹבֶה מִבְּשָׂרָן וְאֵינוֹ גּוֹבֶה מֵאֵמוּרֵיהֶן
פְּשִׁיטָא אֵמוּרִין לְגָבוֹהַּ סָלְקִי
לָא צְרִיכָא לְגוֹבֶה מִבְּשָׂרָן כְּנֶגֶד אֵמוּרִים
אַלִּבָּא דְּמַאן
אִי אַלִּבָּא דְּרַבָּנַן פְּשִׁיטָא הָא אָמְרִי כִּי לֵיכָּא לְאִשְׁתַּלּוֹמֵי מֵהַאי לָא מִשְׁתַּלַּם מֵהַאי
וְאִי אַלִּבָּא דְּרַבִּי נָתָן הָא אָמַר כִּי לֵיכָּא לְאִשְׁתַּלּוֹמֵי מֵהַאי מִשְׁתַּלַּם מֵהַאי
אִי בָּעֵית אֵימָא רַבִּי נָתָן אִיבָּעֵית אֵימָא רַבָּנַן
אִיבָּעֵית אֵימָא רַבָּנַן הָנֵי מִלֵּי בִּתְרֵי גוּפֵי אֲבָל בְּחַד גּוּפָא מָצֵי אָמַר לֵהּ מִכֹּל הֵיכָא דְּבָעֵינָא מִשְׁתַּלַּמְנָא
אִיבָּעֵית אֵימָא רַבִּי נָתָן הָתָם הוּא דַּאֲמַר לֵהּ בַּעַל שׁוֹר לְבַעַל הַבּוֹר אֲנָא תּוֹרַאי בְּבֵירָךְ אַשְׁכַּחְתֵּהּ מַאי דְּלֵית לִי לְאִשְׁתַּלּוֹמֵי מֵהַיְאךְ מִשְׁתַּלַּמְנָא מִנָּךְ

 *** דף יג: *** 

אֲבָל הָכָא מִי מָצֵי אָמַר בָּשָׂר אַזֵּק אֵמוּרִין לָא אַזִּיק
אָמַר רָבָא תּוֹדָה שֶׁהִזִּיקָה גּוֹבֶה מִבְּשָׂרָהּ וְאֵינוֹ גּוֹבֶה מִלַּחְמָהּ
לֶחֶם פְּשִׁיטָא
סֵיפָא אִצְטְרִיךְ לֵהּ נִזָּק אוֹכֵל בָּשָׂר וּמִתְכַּפֵּר מֵבִיא לֶחֶם
הָא נָמֵי פְּשִׁיטָא מַהוּ דְּתֵימָא כֵּוָן דְּלֶחֶם הֶכְשֵׁרָא דְזֶבַח הוּא לֵימָא לֵהּ אַתְּ אָכְלַתְּ בְּשַׂר וַאֲנָא אַיְתֵי לֶחֶם קָא מַשְׁמַע לַן דְּלֶחֶם חִיּוּבָא דִּבְעָלִים הוּא
נְכָסִים שֶׁהֵן שֶׁל בְּנֵי בְרִית
לְמַעוֹטֵי מַאי אִי לְמַעוֹטֵי דְּגוֹי הָא קָתָנֵי לַהּ לְקַמַּן שׁוֹר שֶׁל יִשְׂרָאֵל שֶׁנָּגַח שׁוֹר שֶׁל גּוֹי פָּטוּר תָּנֵי וַהֲדַר מְפָרֵשׁ
נְכָסִים הַמְיֻחָדִין לְמַעוֹטֵי מַאי אָמַר רַב יְהוּדָה לְמַעוֹטֵי זֶה אוֹמֵר שׁוֹרְךָ הִזִּיק וְזֶה אוֹמֵר שׁוֹרְךָ הִזִּיק
הָא תָּנֵי לְקַמַּן הָיוּ שְׁנַיִם רוֹדְפִין אַחַר אֶחָד זֶה אוֹמֵר שׁוֹרְךָ הִזִּיק וְזֶה אוֹמֵר שׁוֹרְךָ הִזִּיק שְׁנֵיהֶם פְּטוּרִין תָּנֵי וַהֲדַר מְפָרֵשׁ
בְּמַתְנִיתָא תָּנָא פְּרָט לְנִכְסֵי הֶפְקֵר הֵיכִי דָמֵי אִלֵּימָא דִּנְגַח תּוֹרָא דִידַן לְתוֹרָא דְהֶפְקֵר מַאן תָּבַע לֵהּ אֶלָּא דִּנְגַח תּוֹרָא דְהֶפְקֵר לְתוֹרָא דִידַן
לֵיזִיל וְלַיְתֵהּ בְּשֶׁקָּדַם וְזָכָה בּוֹ אַחֵר
רָבִינָא אָמַר לְמַעוֹטֵי נָגַח וְאַחַר כָּךְ הִקְדִּישׁ נָגַח וְאַחַר כָּךְ הִפְקִיר
תַּנְיָא נָמֵי הָכִי יָתֵר עַל כֵּן אָמַר רַבִּי יְהוּדָה אֲפִלּוּ נָגַח וְאַחַר כָּךְ הִקְדִּישׁ נָגַח וְאַחַר כָּךְ הִפְקִיר פָּטוּר שֶׁנֶּאֱמַר וְהוּעַד בִּבְעָלָיו וְהֵמִית אִישׁ וְגוֹ' עַד שֶׁתְּהֵא מִיתָה וְהַעֲמָדָה בַּדִּין שָׁוִין כְּאֶחָד
וּגְמַר הַדִּין לָא בָּעֵינַן הָא הַשּׁוֹר יִסָּקֵל בִּגְמַר דִּין הוּא דִּכְתִיב
אֶלָּא אֵימָא עַד שֶׁתְּהֵא מִיתָה וְהַעֲמָדָה בְּדִין וּגְמַר דִּין שָׁוִין כְּאֶחָד
חוּץ מֵרְשׁוּת הַמְיֻחֶדֶת לַמַּזִּיק דְּאָמַר לֵהּ תּוֹרָךְ בִּרְשׁוּתִי מַאי בָּעֵי
וּרְשׁוּת הַנִּזָּק וְהַמַּזִּיק
אָמַר רַב חִסְדָּא אָמַר אֲבִימִי חֲצַר הַשֻּׁתָּפִין חַיָּב בָּהּ עַל הַשֵּׁן וְעַל הָרֶגֶל וְהָכִי קָאָמַר חוּץ מֵרְשׁוּת הַמְיֻחֶדֶת לַמַּזִּיק דְּפָטוּר וּרְשׁוּת הַנִּזָּק וְהַמַּזִּיק כְּשֶׁהִזִּיק חָב הַמַּזִּיק
וְרַבִּי אֶלְעָזָר אָמַר פָּטוּר עַל הַשֵּׁן וְעַל הָרֶגֶל וְהָכִי קָאָמַר חוּץ מֵרְשׁוּת הַמְיֻחֶדֶת לַמַּזִּיק וּרְשׁוּת הַנִּזָּק וְהַמַּזִּיק נָמֵי פָּטוּר וּכְשֶׁהִזִּיק חָב הַמַּזִּיק לְאֵתוֹיֵי קֶרֶן
הָנִיחָא לִשְׁמוּאֵל אֶלָּא לְרַב דְּאָמַר תְּנָא שׁוֹר וְכֹל מִלֵּי דְשׁוֹר חָב הַמַּזִּיק לְאֵתוֹיֵי מַאי
לְאֵתוֹיֵי הָא דְּתָנוּ רַבָּנַן כְּשֶׁהִזִּיק חָב הַמַּזִּיק לְהָבִיא שׁוֹמֵר חִנָּם וְהַשּׁוֹאֵל נוֹשֵׂא שָׂכָר וְהַשּׂוֹכֵר שֶׁהִזִּיקָה בְּהֵמָה בִּרְשׁוּתָן תָּם מְשַׁלֵּם חֲצִי נֶזֶק וּמוּעָד מְשַׁלֵּם נֶזֶק שָׁלֵם נִפְרְצָה בַּלַּיְלָה אוֹ שֶׁפְּרָצוּהָ לִסְטִין וְיָצְתָה וְהִזִּיקָה פָּטוּר
אָמַר מָר כְּשֶׁהִזִּיק חָב הַמַּזִּיק לְהָבִיא שׁוֹמֵר חִנָּם וְהַשּׁוֹאֵל נוֹשֵׂא שָׂכָר וְהַשּׂוֹכֵר הֵיכִי דָּמֵי
אִילֵימָא דְּאַזְּקֵהּ תּוֹרָא דְמַשְׁאִיל לְתוֹרָא דְשׁוֹאֵל לֵימָא לֵהּ אִלּוּ אַזֵּק בְּעָלְמָא בָּעֵית לְשַׁלּוֹמֵי אַתְּ הַשְׁתָּא דְּאַזְּקֵהּ לְתוֹרָא דִידָךְ בָּעֵינָא לְשַׁלּוֹמֵי
אֶלָּא דְּאַזְּקֵהּ תּוֹרָא דְשׁוֹאֵל לְתוֹרָא דְמַשְׁאִיל לֵימָא לֵהּ אִלּוּ אִתַּזַּק מֵעָלְמָא בָּעֵית לְשַׁלּוֹמֵי כֻּלֵּהּ תּוֹרָא הַשְׁתָּא דְּאַזְּקֵהּ תּוֹרָא דִידָךְ פַּלְגָא נִזְקָא הוּא דִּמְשַׁלְּמַתְּ לִי
לְעוֹלָם דְּאַזְּקֵהּ תּוֹרָא דְמַשְׁאִיל לְתוֹרָא דְשׁוֹאֵל וְהָכָא בְּמַאי עָסְקִינַן שֶׁקִּבֵּל עָלָיו שְׁמִירַת גּוּפוֹ

 *** דף יד. *** 

וְלֹא קִבֵּל עָלָיו שְׁמִירַת נְזָקָיו
אִי הָכִי אֵימָא סֵיפָא נִפְרְצָה בַּלַּיְלָה אוֹ שֶׁפְּרָצוּהָ לִסְטִים וְיָצְתָה וְהִזִּיקָה פָּטוּר הָא בַּיּוֹם חַיָּב הָא לֹא קִבֵּל עָלָיו שְׁמִירַת נְזָקָיו
הָכִי קָאָמַר אִם קִבֵּל עָלָיו שְׁמִירַת נְזָקָיו חַיָּב נִפְרְצָה בַּלַּיְלָה אוֹ שֶׁפְּרָצוּהָ לִסְטִים וְיָצְתָה וְהִזִּיקָה פָּטוּר
אִינִי וְהָא תָּנֵי רַב יוֹסֵף חֲצַר הַשֻּׁתָּפִים וְהַפֻּנְדָּק חַיָּב בָּהֶן עַל הַשֵּׁן וְעַל הָרֶגֶל תְּיוּבְתָּא דְּרַבִּי אֶלְעָזָר
אָמַר לָךְ רַבִּי אֶלְעָזָר וְתִסְבְּרַאּ מַתְנְיָתָא מִי לָא פְּלִיגִי וְהָתַנְיָא אַרְבָּעָה כְּלָלוֹת הָיָה רַבִּי שִׁמְעוֹן בֶּן אֶלְעָזָר אוֹמֵר בְּנִזָּקִין כֹּל שֶׁהוּא רְשׁוּת לַנִּזָּק וְלֹא לַמַּזִּיק חַיָּב בַּכֹּל דְּמַזִּיק וְלֹא לַנִּזָּק פָּטוּר מִכֹּל
לָזֶה וְלָזֶה כְּגוֹן חֲצַר הַשֻּׁתָּפִים וְהַבִּקְעָה פָּטוּר בָּהּ עַל הַשֵּׁן וְעַל הָרֶגֶל עַל הַנְּגִיחָה וְעַל הַנְּגִיפָה וְעַל הַנְּשִׁיכָה וְעַל הָרְבִיצָה וְעַל הַבְּעִיטָה תָּם מְשַׁלֵּם חֲצִי נֶזֶק מוּעָד מְשַׁלֵּם נֶזֶק שָׁלֵם
לֹא לָזֶה וְלֹא לָזֶה כְּגוֹן חָצֵר שֶׁאֵינוֹ שֶׁל שְׁנֵיהֶם חַיָּב בּוֹ עַל הַשֵּׁן וְעַל הָרֶגֶל עַל הַנְּגִיחָה וְעַל הַנְּשִׁיכָה וְעַל הַנְּגִיפָה וְעַל הָרְבִיצָה וְעַל הַבְּעִיטָה תָּם מְשַׁלֵּם חֲצִי נֶזֶק מוּעָד מְשַׁלֵּם נֶזֶק שָׁלֵם
קָתָנֵי מִיהַת חֲצַר הַשֻּׁתָּפִין וְהַבִּקְעָה פָּטוּר בָּהּ עַל הַשֵּׁן וְעַל הָרֶגֶל
קַשְׁיָא אַהֲדָדֵי
כִּי תַּנְיָא הָהִיא בְּחָצֵר מְיֻחֶדֶת לָזֶה וְלָזֶה בֵּין לְפֵרוֹת בֵּין לִשְׁוָרִים הָהִיא דְּרַב יוֹסֵף בְּחָצֵר מְיֻחֶדֶת לְפֵרוֹת וְאֵינָהּ מְיֻחֶדֶת לִשְׁוָרִים דִּלְגַבֵּי שֵׁן הָוְיָא לַהּ חֲצַר הַנִּזָּק
דַּיְקָא נָמֵי דְּקָתָנֵי הָכָא דֻּמְיָא דְפֻנְדָּק וְקָתָנֵי הָתָם דֻּמְיָא דְבִקְעָה שְׁמַע מִנַּהּ
מַתְקֵף לַהּ רַבִּי זֵירָא כֵּוָן דִּמְיֻחֶדֶת לְפֵרוֹת הָא בָּעֵינַן וּבִעֵר בִּשְׂדֵה אַחֵר וְלֵיכָּא
אֲמַר לֵהּ אַבָּיֵי כֵּיוָן דְּאֵינָהּ מְיֻחֶדֶת לִשְׁוָרִים שְׂדֵה אַחֵר קָרֵינָא בֵּהּ
אֲמַר לֵהּ רַב אַחָא מִדִּפְתִּי לְרָבִנָא לֵימָא מִדְּמַתְנְיָתָא לָא פְּלִיגִי אָמוֹרָאֵי נָמֵי לָא פְּלִיגִי
אֲמַר לֵהּ אִין וְאִם תִּמְצָא לוֹמַר פְּלִיגִי בְּקֻשְׁיָא דְּרַבִּי זֵירָא וּבְפֵרוּקָא דְאַבָּיֵי פְּלִיגִי
גּוּפָא אַרְבָּעָה כְּלָלוֹת הָיָה רַבִּי שִׁמְעוֹן בֶּן אֶלְעָזָר אוֹמֵר בְּנִזָּקִין כֹּל שֶׁהוּא רְשׁוּת לַנִּזָּק וְלֹא לַמַּזִּיק חַיָּב בַּכֹּל
עַל הַכֹּל לָא קָתָנֵי אֶלָּא חַיָּב בַּכֹּל בְּכֻלֵּ[הּ] נֶזֶק
מַנִּי רַבִּי טַרְפוֹן הִיא דְּאָמַר מְשֻׁנֶּה קֶרֶן בַּחֲצַר הַנִּזָּק נֶזֶק שָׁלֵם מְשַׁלֵּם
אֵימָא סֵיפָא לֹא לָזֶה וְלֹא לָזֶה כְּגוֹן חָצֵר שֶׁאֵינוֹ שֶׁל שְׁנֵיהֶם חַיָּב בָּהּ עַל הַשֵּׁן וְעַל הָרֶגֶל
מַאי לֹא לָזֶה וְלֹא לָזֶה אִלֵּימָא לֹא לָזֶה וְלֹא לָזֶה כְּלָל אֶלָּא דְּאַחֵר וְהָא בָּעֵינָא וּבִעֵר בִּשְׂדֵה אַחֵר וְלֵיכָּא
אֶלָּא פְּשִׁיטָא לֹא לָזֶה וְלֹא לָזֶה אֶלָּא דְּחַד וְקָתָנֵי סֵיפָא תָּם מְשַׁלֵּם חֲצִי נֶזֶק וּמוּעָד מְשַׁלֵּם נֶזֶק שָׁלֵם
אֲתָאן לְרַבָּנַן דְּאָמְרִי מְשֻׁנֶּה קֶרֶן בַּחֲצַר הַנִּזָּק חֲצִי נֶזֶק הוּא דִּמְשַׁלֵּם
רֵישָׁא רַבִּי טַרְפוֹן וְסֵיפָא רַבָּנַן
אִין דְּהָא אֲמַר לֵהּ שְׁמוּאֵל לְרַב יְהוּדָה שִׁנָּנָא שְׁבוֹק מַתְנִיתִין וְתָא אַבַּתְרַאי רֵישָׁא רַבִּי טַרְפוֹן וְסֵיפָא רַבָּנַן
רָבִינָא מִשְּׁמֵהּ דְּרָבָא אָמַר כֻּלַּהּ רַבִּי טַרְפוֹן הִיא וּמַאי לֹא לָזֶה וְלֹא לָזֶה לֹא לָזֶה וְלֹא לָזֶה לְפֵרוֹת אֶלָּא דְּחַד לָזֶה וְלָזֶה לִשְׁוָרִים
דִּלְגַבֵּי שֵׁן הָוְיָא לַהּ חֲצַר הַנִּזָּק לְגַבֵּי קֶרֶן הָוְיָא לַהּ רְשׁוּת הָרַבִּים
אִי הָכִי אַרְבָּעָה שְׁלֹשָׁה הָווּ
אָמַר רַב נַחְמָן בַּר יִצְחָק

 *** דף יד: *** 

שְׁלֹשָׁה כְּלָלוֹת בְּאַרְבָּעָ[ה] מְקוֹמוֹת
מַתְנִי' שׁוּם כֶּסֶף שָׁוֶה כֶּסֶף בִּפְנֵי בֵּית דִּין וְעַל פִּי עֵדִים בְּנֵי חוֹרִין בְּנֵי בְרִית וְהַנָּשִׁים בִּכְלַל הַנֶּזֶק וְהַנִּזָּק וְהַמַּזִּיק בְּתַשְׁלוּמִין
גְּמָ' מַאי שׁוּם כֶּסֶף
אָמַר רַב יְהוּדָה שׁוּם זֶה לֹא יְהֵא אֶלָּא בְּכֶסֶף
תְּנֵינָא לְהָא דְּתָנוּ רַבָּנַן פָּרָה שֶׁהִזִּיקָה טַלִּית וְטַלִּית שֶׁהִזִּיקָה פָּרָה אֵין אוֹמְרִים תֵּצֵא פָּרָה בְּטַלִּית וְטַלִּית בְּפָרָה אֶלָּא שָׁמִין אוֹתָהּ בְּדָמִים
שָׁוֶה כֶּסֶף
דְּתָנוּ רַבָּנַן שָׁוֶה כֶּסֶף מְלַמֵּד שֶׁאֵין בֵּית דִּין נִזְקָקִין אֶלָּא לִנְכָסִים שֶׁיֵּשׁ לָהֶן אַחְרָיוּת אֲבָל אִם קָדַם נִזָּק וְתָפַס מִטַּלְטְלִין בֵּית דִּין גּוֹבִין לוֹ מֵהֶן
אָמַר מָר שָׁוֶה כֶּסֶף מְלַמֵּד שֶׁאֵין בֵּית דִּין נִזְקָקִין אֶלָּא לִנְכָסִים שֶׁיֵּשׁ לָהֶן אַחְרָיוּת מַאי מַשְׁמַע
אָמַר רַבָּה בַּר עֻלָּא דָּבָר הַשָּׁוֶה כֹּל כֶּסֶף מַאי נִיהוּ דָּבָר שֶׁאֵין לוֹ אוֹנָאָה עֲבָדִים וּשְׁטָרוֹת נָמֵי אֵין לָהֶן אוֹנָאָה
אֶלָּא אָמַר רַבָּה בַּר עֻלָּא דָּבָר הַנִּקְנֶה בְּכֶסֶף עֲבָדִים וּשְׁטָרוֹת נָמֵי נִקְנִין בְּכֶסֶף
אֶלָּא אָמַר רַב אָשֵׁי שָׁוֶה כֶּסֶף וְלֹא כֶּסֶף וְהָנֵי כֻּלְּהוּ כֶּסֶף נִינְהוּ
רָמֵי לֵהּ רַב יְהוּדָה בַּר חִנָּנָא לְרַב הוּנָא בְּרֵהּ דְּרַב יְהוֹשֻׁעַ תָּנָא שָׁוֶה כֶּסֶף מְלַמֵּד שֶׁאֵין בֵּית דִּין נִזְקָקִין אֶלָּא לִנְכָסִים שֶׁיֵּשׁ לָהֶן אַחְרָיוּת וְהָתַנְיָא יָשִׁיב לְרַבּוֹת שָׁוֶה כֶּסֶף וַאֲפִלּוּ סֻבִּין
הָכָא בְּמַאי עָסְקִינַן בְּיַתְמֵי
אִי בְּיַתְמֵי אֵימָא סֵיפָא אִם קָדַם נִזָּק וְתָפַס מִטַּלְטְלִין בֵּית דִּין גּוֹבִין לוֹ מֵהֶן אִי בְּיַתְמֵי אַמַּאי בֵּית דִּין גּוֹבִין לוֹ מֵהֶן
כִּדְאָמַר רָבָא אָמַר רַב נַחְמָן שֶׁתָּפַס מֵחַיִּים הָכָא נָמֵי שֶׁתָּפַס מֵחַיִּים
בִּפְנֵי בֵּית דִּין
פְּרָט לְמוֹכֵר נְכָסָיו וְאַחַר כָּךְ הוֹלֵךְ לְבֵית דִּין
שְׁמַע מִנַּהּ לָוָה וּמָכַר נְכָסָיו וְאַחַר כָּךְ בָּא לְבֵית דִּין אֵין בֵּית דִּין גּוֹבִין לוֹ מֵהֶן
אֶלָּא פְּרָט לְבֵית דִּין הֶדְיוֹטוֹת
עַל פִּי עֵדִים
פְּרָט לְמוֹדֶה בִּקְנָס וְאַחַר כָּךְ בָּאוּ עֵדִים שֶׁהוּא פָּטוּר
הָנִיחָא לְמַאן דְּאָמַר מוֹדֶה בִּקְנָס וְאַחַר כָּךְ בָּאוּ עֵדִים פָּטוּר אֶלָּא לְמַאן דְּאָמַר מוֹדֶה בִּקְנָס וְאַחַר כָּךְ בָּאוּ עֵדִים חַיָּב מַאי אִכָּא לְמֵימַר
סֵיפָא אִצְטְרִיךְ לֵהּ

 *** דף טו. *** 

בְּנֵי חוֹרִין וּבְנֵי בְרִית בְּנֵי חוֹרִין לְמַעוֹטֵי עֲבָדִים בְּנֵי בְרִית לְמַעוֹטֵי גּוֹיִם
וּצְרִיכָא דְּאִי אַשְׁמְעִינַן עֶבֶד מִשּׁוּם דְּאֵין לוֹ חַיִס אֲבָל גּוֹי דְּיֵשׁ לוֹ חַיִס אֵימָא לָא וְאִי אַשְׁמְעִינַן גּוֹי מִשּׁוּם דְּלָא שָׁיֵךְ בְּמִצְוֹת אֲבָל עֶבֶד דְּשָׁיֵךְ בְּמִצְוֹת אֵימָא לָא צְרִיכָא
וְהַנָּשִׁים בִּכְלַל הַנֶּזֶק מְנָהָנֵי מִלֵּי
אָמַר רַב יְהוּדָה אָמַר רַב וְכֵן תָּנָא דְּבֵי רַבִּי יִשְׁמָעֵאל אָמַר קְרָא אִישׁ אוֹ אִשָּׁה כִּי יַעֲשׂוּ מִכׇּל חַטֹּאת הִשְׁוָה הַכָּתוּב אִשָּׁה לְאִישׁ לְכׇל עֳנָשִׁין שֶׁבַּתּוֹרָה
דְּבֵי רַבִּי אֶלְעָזָר תָּנָא וְאֵלֶּה הַמִּשְׁפָּטִים אֲשֶׁר תָּשִׂים לִפְנֵיהֶם הִשְׁוָה הַכָּתוּב אִשָּׁה לְאִישׁ לְכׇל דִּינִין שֶׁבַּתּוֹרָה
דְּבֵי חִזְקִיָּה וְרַבִּי יוֹסֵי הַגְּלִילִי תָּנָא אָמַר קְרָא וְהֵמִית אִישׁ אוֹ אִשָּׁה הִשְׁוָה הַכָּתוּב אִשָּׁה לְאִישׁ לְכׇל מִיתוֹת שֶׁבַּתּוֹרָה
וּצְרִיכִי דְּאִי אַשְׁמְעִינַן קַמַּיְתָא הָתָם הוּא דְּחָס רַחֲמָנָא עֲלַהּ כִּי הֵיכִי דְּתֶהְוֵי לַהּ כַּפָּרָה אֲבָל דִּינִין אִישׁ דְּבַר מַשָּׂא וּמַתָּן אִין אִשָּׁה לָא
וְאִי אַשְׁמְעִינַן דִּינִין כִּי הֵיכִי דְּתִהְוֵי לַהּ חַיּוּתָא אֲבָל כַּפָּרָה אִישׁ דְּבַר מִצְוָה אִין אִשָּׁה דְּלָאו בַּת מִצְוָה לָא
וְאִי אַשְׁמְעִינַן הָנֵי תַּרְתֵּי הָכָא מִשּׁוּם כַּפָּרָה וְהָכָא מִשּׁוּם חַיּוּתָא אֲבָל לְעִנְיַן קְטָלָא אִישׁ דְּבַר מִצְוָה לְשַׁלֵּם כֹּפֶר אִשָּׁה לָא
וְאִי אַשְׁמְעִינַן כֹּפֶר מִשּׁוּם דְּאִכָּא אִבּוּד נְשָׁמָה אֲבָל הָנֵי תַּרְתֵּי דְּלֵיכָּא אִבּוּד נְשָׁמָה אֵימָא לָא צְרִיכָא
הַנִּזָּק וְהַמַּזִּיק בְּתַשְׁלוּמִין
אִתְּמַר פַּלְגָא נִזְקָא רַב פָּפָּא אָמַר מָמוֹנָא רַב הוּנָא בְּרֵהּ דְּרַב יְהוֹשֻׁעַ אָמַר קְנָסָא
רַב פָּפָּא אָמַר מָמוֹנָא קָסָבַר סְתָם שְׁוָרִים לָאו בְּחֶזְקַת שִׁמּוּר קָיְמִי וּבְדִין הוּא דְּבָעֵי לְשַׁלּוֹמֵי כֻּלֵּהּ וְרַחֲמָנָא הוּא דְּחָס עֲלֵהּ דְּאַכַּתִּי לָא אִיַּעַד תּוֹרֵהּ
רַב הוּנָא בְּרֵהּ דְּרַב יְהוֹשֻׁעַ אָמַר קְנָסָא קָסָבַר סְתָם שְׁוָרִים בְּחֶזְקַת שִׁמּוּר קָיְמִי וּבְדִין הוּא דְּלָא לְשַׁלֵּם כְּלָל וְרַחֲמָנָא הוּא דְּקַנְסֵהּ כִּי הֵיכִי דְּלִנְטְרֵהּ לְתוֹרֵהּ
תְּנַן הַנִּזָּק וְהַמַּזִּיק בְּתַשְׁלוּמִין בִּשְׁלָמָא לְמַאן דְּאָמַר פַּלְגָא נִזְקָא מָמוֹנָא הַיְנוּ דְּשָׁיֵךְ נִזָּק בְּתַשְׁלוּמִין אֶלָּא לְמַאן דְּאָמַר פַּלְגָא נִזְקָא קְנָסָא הַשְׁתָּא דְּלָאו דִּידֵהּ שָׁקֵל בְּתַשְׁלוּמִין אִיתֵהּ
לֹא נִצְרְכָא אֶלָּא לִפְחַת נְבֵלָה
פְּחַת נְבֵלָה הָא תְּנָא לֵהּ רֵישָׁא תַּשְׁלוּמֵי נֶזֶק מְלַמֵּד שֶׁהַבְּעָלִים מִטַּפְּלִין בִּנְבֵלָה
חֲדָא בְּתָם וַחֲדָא בְּמוּעָד
וּצְרִיכָא דְּאִי אַשְׁמְעִינַן תָּם מִשּׁוּם דְּאַכַּתִּי לָא אִיַּעַד אֲבָל מוּעָד אֵימָא לָא וְאִי אַשְׁמְעִינַן מוֹעֵד מִשּׁוּם דְּקָא מְשַׁלֵּם כֻּלֵּהּ אֲבָל תָּם אֵימָא לָא צְרִיכָא
תָּא שְׁמַע מָה בֵּין תָּם לְמוּעָד שֶׁהַתָּם מְשַׁלֵּם חֲצִי נֶזֶק מִגּוּפוֹ וּמוּעָד מְשַׁלֵּם נֶזֶק שָׁלֵם מִן הָעֲלִיָּה
וְאִם אִיתָא לִתְנֵי נָמֵי הָא תָּם אֵינוֹ מְשַׁלֵּם עַל פִּי עַצְמוֹ מוּעָד מְשַׁלֵּם עַל פִּי עַצְמוֹ
תְּנָא וְשַׁיַּר מַאי שַׁיַּר דְּהַאי שַׁיַּר
שַׁיַּר חֲצִי כֹפֶר
אִי מִשּׁוּם חֲצִי כֹפֶר לָאו שִׁיּוּרָא הוּא הָא מַנִּי רַבִּי יוֹסֵי הַגְּלִילִי הִיא דְּאָמַר תָּם מְשַׁלֵּם חֲצִי כֹפֶר
תָּא שְׁמַע

 *** דף טו: *** 

הֵמִית שׁוֹרִי אֶת פְּלוֹנִי אוֹ שׁוֹרוֹ שֶׁל פְּלוֹנִי הֲרֵי זֶה מְשַׁלֵּם עַל פִּי עַצְמוֹ
מַאי לָאו בְּתָם
לָא בְּמוּעָד אֲבָל תָּם מַאי הָכִי נָמֵי דְּאֵין מְשַׁלֵּם עַל פִּי עַצְמוֹ אִי הָכִי אַדְּתָנֵי סֵיפָא הֵמִית שׁוֹרִי אֶת עַבְדּוֹ שֶׁל פְּלוֹנִי אֵין מְשַׁלֵּם עַל פִּי עַצְמוֹ לִפְלוֹג וְלִתְנֵי בְּדִידֵהּ
בַּמֶּה דְּבָרִים אֲמוּרִים בְּמוּעָד אֲבָל בְּתָם אֵינוֹ מְשַׁלֵּם עַל פִּי עַצְמוֹ
כֻּלָּהּ בְּמוּעָד קָמַיְרֵי
תָּא שֵׁמַע זֶה הַכְּלָל כׇּל הַמְשַׁלֵּם יוֹתֵר עַל מַה שֶּׁהִזִּיק אֵינוֹ מְשַׁלֵּם עַל פִּי עַצְמוֹ מַאי לָאו הָא פָּחוֹת מִמַּה שֶׁהִזִּיק מְשַׁלֵּם
לָא הָא כְּמָה שֶׁהִזִּיק מְשַׁלֵּם
אֲבָל פָּחוֹת מַאי הָכִי נָמֵי דְּלָא מְשַׁלֵּם אִי הָכִי אַדְּתָנֵי זֶה הַכְּלָל כׇּל הַמְשַׁלֵּם יוֹתֵר עַל מַה שֶּׁהִזִּיק אֵינוֹ מְשַׁלֵּם עַל פִּי עַצְמוֹ לִתְנֵי זֶה הַכְּלָל כֹּל שֶׁאֵינוֹ מְשַׁלֵּם כְּמָה שֶׁהִזִּיק דְּמַשְׁמַע פָּחוֹת וּמַשְׁמַע יוֹתֵר תְּיוּבְתָּא
וְהִלְכְתָא פַּלְגָא נִזְקָא קְנָסָא
תְּיוּבְתָּא וְהִלְכְתָא
אִין טַעְמָא מַאי הָוְיָא תְּיוּבְתָּא מִשּׁוּם דְּלָא קָתָנֵי כְּמוֹ שֶׁהִזִּיק
לָא פְּסִיקָא לֵהּ כֵּוָן דְּאִכָּא חֲצִי נֶזֶק צְרוֹרוֹת דְּהִלְכְתָא גְּמִירִי לַהּ דְּמָמוֹנָא הוּא מִשּׁוּם הָכִי לָא קָתָנֵי
וְהַשְׁתָּא דְּאָמְרַתְּ פַּלְגָא נִזְקָא קְנָסָא הַאי כַּלְבָּא דַּאֲכַל אִמְּרֵי וְשֻׁנָּרָא דַּאֲכַל תַּרְנְגוֹלָא מְשֻׁנֶּה הוּא וְלָא מַגְבֵּינַן בְּבָבֶל
וְהָנֵי מִלֵּי בְּרַבְרְבֵי אֲבָל בְּזוּטְרֵי אוֹרְחֵהּ הוּא
וְאִי תְּפַס לָא מַפְּקִינַן מִנֵּהּ
וְאִי אָמַר קִבְעוּ לִי זִמְנָא דְּאָזֵלְנָא לְאַרְעָא דְּיִשְׂרָאֵל קָבְעִינַן לֵהּ וְאִי לָא אָזֵל מְשַׁמְּתִינַן לֵהּ
וּבֵין כָּךְ וּבֵין כָּךְ מְשַׁמְּתִינַן לֵהּ עַד דִּמְסַלֵּק הֶזֵּיקָא
מִדְּרַבִּי נָתָן דְּתַנְיָא רַבִּי נָתָן אוֹמֵר מִנַּיִן שֶׁלֹּא יְגַדֵּל אָדָם כֶּלֶב רַע בְּתוֹךְ בֵּיתוֹ וְאַל יַעֲמִיד סֻלָּם רָעוּעַ בְּתוֹךְ בֵּיתוֹ תַּלְמוּד לוֹמַר לֹא תָשִׂים דָּמִים בְּבֵיתֶךָ
מַתְנִי' חֲמִשָּׁה תַּמִּין וַחֲמִשָּׁה מוּעָדִין
הַבְּהֵמָה אֵינָהּ מוּעֶדֶת לֹא לִגַּח וְלֹא לִגֹּף וְלֹא לִשֹּׁךְ וְלֹא לִרְבֹּץ וְלֹא לִבְעוֹט
הַשֵּׁן מוּעֶדֶת לֶאֱכֹל אֶת הָרָאוּי לָהּ הָרֶגֶל מוּעֶדֶת לִשְׁבֹּר בְּדֶרֶךְ הִלּוּכָהּ וְשׁוֹר הַמּוּעָד וְשׁוֹר הַמַּזִּיק בִּרְשׁוּת הַנִּזָּק וְהָאָדָם
הַזְּאֵב וְהָאֲרִי וְהַדֹּב וְהַנָּמֵר וְהַבַּרְדְּלָס וְהַנָּחָשׁ הֲרֵי אֵלּוּ מוּעָדִין רַבִּי אֶלְעָזָר אוֹמֵר בִּזְמַן שֶׁהֵן בְּנֵי תַרְבּוּת אֵינָן מוּעָדִין וְהַנָּחָשׁ מוּעָד לְעוֹלָם
גְּמָ' מִדְּקָתָנֵי הַשֵּׁן מוּעֶדֶת לֶאֱכֹל מִכְּלָל דְּבַחֲצַר הַנִּזָּק עָסְקִינַן וְקָתָנֵי בְּהֵמָה אֵינָהּ מוּעֶדֶת לְשַׁלֵּם כֻּלֵּהּ אֲבָל חֲצִי נֶזֶק מְשַׁלֶּמֶת
מַנִּי רַבָּנַן הִיא דְּאָמְרִי מְשֻׁנֶּה קֶרֶן בַּחֲצַר הַנִּזָּק חֲצִי נֶזֶק הוּא דִּמְשַׁלֵּם
אֵימָא סֵיפָא שׁוֹר הַמּוּעָד וְשׁוֹר הַמַּזִּיק בִּרְשׁוּת הַנִּזָּק וְהָאָדָם אֲתָאן לְרַבִּי טַרְפוֹן דְּאָמַר מְשֻׁנֶּה קֶרֶן בַּחֲצַר הַנִּזָּק נֶזֶק שָׁלֵם הוּא דִּמְשַׁלֵּם
רֵישָׁא רַבָּנַן וְסֵיפָא רַבִּי טַרְפוֹן
אִין דְּהָאָמַר לֵהּ שְׁמוּאֵל לְרַב יְהוּדָה שִׁנָּנָא שְׁבוֹק מַתְנִיתִין וְתָא אַבַּתְרַאי רֵישָׁא רַבָּנַן וְסֵיפָא רַבִּי טַרְפוֹן
רַבִּי אֶלְעָזָר מִשְּׁמֵהּ דְּרַב אָמַר

 *** דף טז. *** 

כֻּלַּהּ רַבִּי טַרְפוֹן הִיא רֵישָׁא בְּחָצֵר הַמְיֻחֶדֶת לְפֵרוֹת לְאֶחָד מֵהֶן וְלָזֶה וְלָזֶה לִשְׁוָרִים דִּלְגַבֵּי שֵׁן הָוְיָא לַהּ חֲצַר הַנִּזָּק וּלְגַבֵּי קֶרֶן הָוְיָא רְשׁוּת הָרַבִּים
אָמַר רַב כָּהֲנָא אַמְרִיתַהּ לִשְׁמַעְתָּא קַמֵּהּ דְּרַב זְבִיד מִנְּהַרְדְּעָא וַאֲמַר לִי מִי מָצֵית מוֹקְמַתְּ לַהּ כֻּלַּהּ כְּרַבִּי טַרְפוֹן הָקָתָנֵי הַשֵּׁן מוּעֶדֶת לֶאֱכֹל אֶת הָרָאוּי לָהּ רָאוּי לָהּ אִין שֶׁאֵין רָאוּי לָהּ לָא
וְאִי רַבִּי טַרְפוֹן הָאָמַר מְשֻׁנֶּה קֶרֶן בַּחֲצַר הַנִּזָּק נֶזֶק שָׁלֵם מְשַׁלֵּם
אֶלָּא לְעוֹלָם רַבָּנַן הִיא וְחַסּוֹרֵי מְחַסְּרָא וְהָכִי קָתָנֵי חֲמִשָּׁה תַּמִּים הֵן וְאִם הוּעֲדוּ חֲמִשְׁתָּן מוּעָדִין
וְשֵׁן וָרֶגֶל מוּעָדִין מִתְּחִלָּתָן וְהֵיכָן הֶעָדָתָן בַּחֲצַר הַנִּזָּק
מַתְקֵף לַהּ רָבִינָא הָא קָתָנֵי לְקַמַּן שׁוֹר הַמַּזִּיק בִּרְשׁוּת הַנִּזָּק כֵּיצַד אִי אָמְרַתְּ בִּשְׁלָמָא אַיְרִי בַּהּ מִשּׁוּם הָכִי קָתָנֵי כֵּיצַד אֶלָּא אִי אָמְרַתְּ לָא אַיְרִי בַּהּ מַאי כֵּיצַד
אֶלָּא אָמַר רָבִינָא חַסּוֹרֵי מְחַסְּרָא וְהָכִי קָתָנֵי חֲמִשָּׁה תַּמִּים הֵן וְאִם הוּעֲדוּ חֲמִשְׁתָּן מוּעָדִין
וְשֵׁן וָרֶגֶל מוּעָדִין מִתְּחִלָּתָן וְזֶהוּ שׁוֹר הַמּוּעָד וְשׁוֹר הַמַּזִּיק בִּרְשׁוּת הַנִּזָּק מַחְלֹקֶת רַבִּי טַרְפוֹן וְרַבָּנַן וְיֵשׁ מוּעָדִים אֲחֵרִים כַּיּוֹצֵא בְּאֵלּוּ הַזְּאֵב וְהָאֲרִי וְהַדֹּב וְהַבַּרְדְּלָס וְהַנָּמֵר וְהַנָּחָשׁ
תַּנְיָא נָמֵי הָכִי חֲמִשָּׁה תַּמִּים הֵן וְאִם הוּעֲדוּ חֲמִשְׁתָּן מוּעָדִין וְשֵׁן וָרֶגֶל מוּעָדִין מִתְּחִלָּתָן וְזֶהוּ שׁוֹר הַמּוּעָד וְשׁוֹר הַמַּזִּיק בִּרְשׁוּת הַנִּזָּק מַחְלֹקֶת רַבִּי טַרְפוֹן וְרַבָּנַן וְיֵשׁ מוּעָדִין אֲחֵרִים כַּיּוֹצֵא בְּאֵלּוּ הַזְּאֵב וְהָאֲרִי הַדֹּב וְהַנָּמֵר וְהַבַּרְדְּלָס וְהַנָּחָשׁ
אִכָּא דְּרָמוּ לַהּ מִרְמָא תְּנַן חֲמִשָּׁה תַּמִּים וַחֲמִשָּׁה מוּעָדִים וְתוּ לֵיכָּא וְהָאִיכָּא הַזְּאֵב הָאֲרִי וְהַדֹּב וְהַנָּמֵר וְהַבַּרְדְּלָס וְהַנָּחָשׁ
וּמְשַׁנֵּי אָמַר רָבִינָא חַסּוֹרֵי מְחַסְּרָא וְהָכִי קָתָנֵי חֲמִשָּׁה תַּמִּים הֵן וְאִם הוּעֲדוּ חֲמִשְׁתָּן מוּעָדִין וְשֵׁן וָרֶגֶל מוּעָדִין מִתְּחִלָּתָן וְזֶהוּ שׁוֹר הַמּוּעָד וְשׁוֹר הַמַּזִּיק בִּרְשׁוּת הַנִּזָּק מַחְלֹקֶת רַבִּי טַרְפוֹן וְרַבָּנַן וְיֵשׁ מוּעָדִין אֲחֵרִים כַּיּוֹצֵא בְּאֵלּוּ הַזְּאֵב וְהָאֲרִי הַדֹּב וְהַנָּמֵר וְהַבַּרְדְּלָס וְהַנָּחָשׁ
וְלֹא לִרְבֹּץ אָמַר רַבִּי אֶלְעָזָר לֹא שָׁנוּ אֶלָּא פַּכִּין גְּדוֹלִים אֲבָל פַּכִּין קְטַנִּים אוֹרְחֵהּ הוּא
לֵימָא מְסַיַּע לֵהּ הַבְּהֵמָה מוּעֶדֶת לְהַלֵּךְ כְּדַרְכָּהּ וּלְשַׁבֵּר וּלְמַעֵךְ אֶת הָאָדָם וְאֶת הַבְּהֵמָה וְאֶת הַכֵּלִים
דִּלְמָא מִן הַצַּד
אִיכָּא דְּאָמְרִי אָמַר רַבִּי אֶלְעָזָר לָא תֵּימָא פַּכִּין גְּדוֹלִים הוּא דְּלָאו אוֹרְחֵהּ אֲבָל פַּכִּין קְטַנִּים אוֹרְחֵהּ הוּא אֶלָּא אֲפִלּוּ פַּכִּין קְטַנִּים נָמֵי לָאו אוֹרְחֵהּ הוּא
מֵתִיבִי וּלְמַעֵךְ אֶת הָאָדָם וְאֶת הַבְּהֵמָה וְאֶת הַכֵּלִים
אָמַר רַבִּי אֶלְעָזָר דִּלְמָא מִן הַצַּד
אִכָּא דְּרָמֵי לַהּ מִרְמָא תְּנַן וְלֹא לִרְבֹּץ וְהָתַנְיָא וּלְמַעֵךְ אֶת הָאָדָם וְאֶת הַבְּהֵמָה וְאֶת הַכֵּלִים אָמַר רַבִּי אֶלְעָזָר לָא קַשְׁיָא כָּאן בְּפַכִּין גְּדוֹלִים כָּאן בְּפַכִּין קְטַנִּים
הַזְּאֵב וְהָאֲרִי וְכוּ' מַאי בַּרְדְּלָס אָמַר רַב יְהוּדָה נַפְרְזָא מַאי נַפְרְזָא אָמַר רַב יוֹסֵף אַפָּא
מֵתִיבִי רַבִּי מֵאִיר אוֹמֵר אַף הַצָּבוֹעַ רַבִּי אֶלְעָזָר אוֹמֵר אַף הַנָּחָשׁ וְאָמַר רַב יוֹסֵף צָבוֹעַ זוֹ אַפָּא
לָא קַשְׁיָא כָּאן בְּצָבוֹעַ זָכָר כָּאן בְּצָבוֹעַ נְקִיבָה
דְּתַנְיָא צָבוֹעַ זָכָר לְאַחַר שֶׁבַע שָׁנִים נַעֲשֶׂה עֲטַלֵּף עֲטַלֵּף לְאַחַר שֶׁבַע שָׁנִים נַעֲשֶׂה עַרְפָּד עַרְפָּד לְאַחַר שֶׁבַע שָׁנִים נַעֲשֶׂה קִמּוֹשׂ קִמּוֹשׂ לְאַחַר שֶׁבַע שָׁנִים נַעֲשֶׂה חוֹחַ חוֹחַ לְאַחַר שֶׁבַע שָׁנִים נַעֲשֶׂה שֵׁד שִׁדְרוֹ שֶׁל אָדָם לְאַחַר שֶׁבַע שָׁנִים נַעֲשֶׂה נָחָשׁ וְהָנֵי מִלֵּי דְּלָא כָּרַע בְּמוֹדִים
אָמַר מָר רַבִּי מֵאִיר אוֹמֵר אַף הַצָּבוֹעַ

 *** דף טז: *** 

רַבִּי אֶלְעָזָר אוֹמֵר אַף הַנָּחָשׁ וְהָא אֲנַן תְּנַן רַבִּי אֶלְעָזָר אוֹמֵר בִּזְמַן שֶׁהֵן בְּנֵי תַרְבּוּת אֵינָן מוּעָדִים וְהַנָּחָשׁ מוּעָד לְעוֹלָם
תְּנִי נָחָשׁ
אָמַר שְׁמוּאֵל אֲרִי בִּרְשׁוּת הָרַבִּים דָּרַס וְאָכַל פָּטוּר טָרַף וְאָכַל חַיָּב
דָּרַס וְאָכַל פָּטוּר כֵּיוָן דְּאוֹרְחֵהּ לְמִדְרַס הָוֵה לֵהּ כְּמוֹ שֶׁאָכְלָה פֵּרוֹת וִירָקוֹת דְּהָוֵי לֵהּ שֵׁן בִּרְשׁוּת הָרַבִּים וּפָטוּר טָרַף לָאו אוֹרְחֵהּ הוּא
לְמֵימְרָא דִּטְרֵפָה לָאו אוֹרְחֵהּ הוּא וְהָכְתִיב אַרְיֵה טֹרֵף בְּדֵי גֹרוֹתָיו בִּשְׁבִיל גֹּרוֹתָיו וּמְחַנֵּק לְלִבְאֹתָיו בִּשְׁבִיל לִבְאוֹתָיו וַיְמַלֵּא טֶרֶף חֹרָיו בִּשְׁבִיל חוֹרָיו וּמְעֹנֹתָיו טְרֵפָה בִּשְׁבִיל מְעוֹנוֹתָיו
וְהָתַנְיָא וְכֵן חַיָּה שֶׁנִּכְנְסָה לַחֲצַר הַנִּזָּק טָרְפָה בְּהֵמָה וְאָכְלָה בָּשָׂר מְשַׁלֵּם נֶזֶק שָׁלֵם
הָכָא בְּמַאי עָסְקִינַן שֶׁטָּרְפָה לְהַנִּיחַ הָא אָכְלָה קָתָנֵי בְּשֶׁנִּמְלְכָה וְאָכְלָה
מְנָא יָדְעִינַן וְעוֹד דִּשְׁמוּאֵל נָמֵי דִּלְמָא הָכִי הוּא
אָמַר רַב נַחְמָן בַּר יִצְחָק לִצְדָדִין קָתָנֵי שֶׁטָּרְפָה לְהַנִּיחַ אוֹ דָרְסָה וְאָכְלָה מְשַׁלֶּמֶת נֶזֶק שָׁלֵם
רָבִינָא אָמַר כִּי קָאָמַר שְׁמוּאֵל בַּאֲרִי תַּרְבּוּת וְאַלִּבָּא דְּרַבִּי אֶלְעָזָר דְּאָמַר לָאו אוֹרְחֵהּ
אִי הָכִי אֲפִלּוּ דָּרְסָה נָמֵי לִחַיַּב
אֶלָּא דְּרָבִנָא לָאו אַשְּׁמוּאֵל אִתְּמַר אֶלָּא אַמַּתְנִיתָא כִּי תָּנֵי מַתְנִיתָא בַּאֲרִי תַּרְבּוּת וְאַלִּבָּא דְּרַבִּי אֶלְעָזָר דְּאָמַר לָאו אוֹרְחֵהּ
אִי הָכִי חֲצִי נֶזֶק בָּעֵי לְשַׁלּוֹמֵי דְּאִיַּעַד
אִי הָכִי מַאי הַאי דְּקָתָנֵי לַהּ גַּבֵּי תּוֹלָדָה דְשֵׁן גַּבֵּי תּוֹלָדָה דְקֶרֶן בָּעֵי לְמִתְנְיַהּ קַשְׁיָא
מַתְנִי' מָה בֵּין תָּם לְמוּעָד
אֶלָּא שֶׁהַתָּם מְשַׁלֵּם חֲצִי נֶזֶק מִגּוּפוֹ וּמוּעָד מְשַׁלֵּם נֶזֶק שָׁלֵם מִן הָעֲלִיָּה
גְּמָ' מַאי עֲלִיָּה אָמַר רַבִּי אֶלְעָזָר בִּמְעֻלֶּה שֶׁבִּנְכָסָיו
וְכֵן הוּא אוֹמֵר וַיִּשְׁכַּב חִזְקִיָּהוּ עִם אֲבֹתָיו וַיִּקְבְּרֻהוּ בְּמַעֲלֵה קִבְרֵי בְנֵי דָוִיד וְאָמַר רַבִּי אֶלְעָזָר בְּמַעֲלֵה אֵצֶל מְעֻלִּים שֶׁבַּמִּשְׁפָּחָה וּמַאן נִינְהוּ דָּוִד וּשְׁלֹמֹה
וַיִּקְבְּרֻהוּ בְקִבְרֹתָיו אֲשֶׁר כָּרָה לוֹ בְּעִיר דָּוִיד וַיַּשְׁכִּיבֻהוּ בַּמִּשְׁכָּב אֲשֶׁר מִלֵּא בְּשָׂמִים וּזְנִים מַאי בְּשָׂמִים וּזְנִים רַבִּי אֶלְעָזָר אָמַר זְנֵי זְנֵי רַבִּי שְׁמוּאֵל בַּר נַחְמָנִי אָמַר בְּשָׂמִים שֶׁכׇּל הַמֵּרִיחַ בָּהֶן בָּא לִידֵי זִמָּה
כִּי כָרוּ שׁוּחָה לְלׇכְדֵנִי וּפַחִים טָמְנוּ לְרַגְלָי רַבִּי אֶלְעָזָר אָמַר שֶׁחֲשָׁדוּהוּ מִזּוֹנָה רַבִּי שְׁמוּאֵל בַּר נַחְמָנִי אָמַר שֶׁחֲשָׁדוּהוּ מֵאֵשֶׁת אִישׁ
בִּשְׁלָמָא לְמַאן דְּאָמַר שֶׁחֲשָׁדוּהוּ מִזּוֹנָה הַיְנוּ דִּכְתִיב כִּי שׁוּחָה עֲמֻקָּה זוֹנָה אֶלָּא לְמַאן דְּאָמַר שֶׁחֲשָׁדוּהוּ מֵאֵשֶׁת אִישׁ מַאי שׁוּחָה אַטּוּ אֵשֶׁת אִישׁ מִי נָפְקָא מִכְּלַל זוֹנָה
בִּשְׁלָמָא לְמַאן דְּאָמַר שֶׁחֲשָׁדוּהוּ מֵאֵשֶׁת אִישׁ הַיְנוּ דִּכְתִיב וְאַתָּה ה' יָדַעְתָּ אֶת כׇּל עֲצָתָם עָלַי לַמָּוֶת אֶלָּא לְמַאן דְּאָמַר שֶׁחֲשָׁדוּהוּ מִזּוֹנָה מַאי לַמָּוֶת שֶׁהִשְׁלִיכוּהוּ לִבְאֵר טִיט
דָּרֵשׁ רָבָא מַאי דִּכְתִיב יִהְיוּ מֻכְשָׁלִים לְפָנֶיךָ בְּעֵת אַפְּךָ עֲשֵׂה בָּהֶם אָמַר יִרְמְיָה לִפְנֵי הַקָּדוֹשׁ בָּרוּךְ הוּא רִבּוֹנוֹ שֶׁל עוֹלָם אֲפִלּוּ בְּשָׁעָה שֶׁעוֹשִׂין צְדָקָה הַכְשִׁילֵם בִּבְנֵי אָדָם שֶׁאֵינָן מְהֻגָּנִים כְּדֵי שֶׁלֹּא יְקַבְּלוּ עֲלֵיהֶן שָׂכָר
וְכָבוֹד עָשׂוּ לוֹ בְמוֹתוֹ מְלַמֵּד שֶׁהוֹשִׁיבוּ יְשִׁיבָה עַל קִבְרוֹ
פְּלִיגִי בַּהּ רַבִּי נָתָן וְרַבָּנַן חַד אָמַר שְׁלֹשָׁה

 *** דף יז. *** 

וְחַד אָמַר שִׁבְעָה וְאָמְרִי לַהּ שְׁלֹשִׁים
תָּנוּ רַבָּנַן וְכָבוֹד עָשׂוּ לוֹ בְמוֹתוֹ זֶה חִזְקִיָּה מֶלֶךְ יְהוּדָה שֶׁיָּצְאוּ לְפָנָיו שְׁלֹשִׁים וְשִׁשָּׁה אֶלֶף חֲלוּצֵי כָתֵף דִּבְרֵי רַבִּי יְהוּדָה
אָמַר לוֹ רַבִּי נְחֶמְיָה וַהֲלֹא לִפְנֵי אַחְאָב עָשׂוּ כֵּן
אֶלָּא שֶׁהִנִּיחוּ סֵפֶר תּוֹרָה עַל מִטָּתוֹ וְאָמְרוּ קִיֵּם זֶה מַה שֶּׁכָּתוּב בָּזֶה
וְהָאִדָּנָא נָמֵי עָבְדִינַן הָכִי אַפּוֹקֵי מַפְּקִינַן אַנּוֹחֵי לָא מַנְּחִינַן וְאִיבָּעֵית אֵימָא אַנּוֹחֵי נָמֵי מַנְּחִינַן קִיֵּם לָא אָמְרִינַן
אָמַר רַבָּה בַּר בַּר חָנָה הֲוָה אָזֵלְנָא בַּהֲדֵהּ דְּרַבִּי יוֹחָנָן לְמִשְׁאַל שְׁמַעְתָּא כִּי הֲוָה עָיֵל לְבֵית הַכִּסֵּא וַהֲוָה בָּעֵינָא מִנֵּהּ מִלְּתָא לָא פָּשֵׁט לַן עַד דְּמָשֵׁי יְדֵהּ וּמַנַּח תְּפִלִּין וּמְבָרֵךְ וַהֲדַר אֲמַר לַן אֲפִלּוּ קִיֵּם אָמְרִינַן לִמֵּד לָא אָמְרִינַן
וְהָאָמַר מָר גָּדוֹל תַּלְמוּד תּוֹרָה שֶׁהַתַּלְמוּד מֵבִיא לִידֵי מַעֲשֶׂה לָא קַשְׁיָא הָא לְמִגְמַר הָא לְאַגְמוֹרֵי
אָמַר רַבִּי יוֹחָנָן מִשּׁוּם רַבִּי שִׁמְעוֹן בֶּן יוֹחַאי מַאי דִּכְתִיב אַשְׁרֵיכֶם זֹרְעֵי עַל כׇּל מָיִם מְשַׁלְּחֵי רֶגֶל הַשּׁוֹר וְהַחֲמוֹר כׇּל הָעוֹסֵק בְּתוֹרָה וּבִגְמִילוּת חֲסָדִים זוֹכֶה לְנַחֲלַת שְׁנֵי שְׁבָטִים
שֶׁנֶּאֱמַר אַשְׁרֵיכֶם זֹרְעֵי וְאֵין זְרִיעָה אֶלָּא צְדָקָה שֶׁנֶּאֱמַר זִרְעוּ לָכֶם לִצְדָקָה וְקִצְרוּ לְפִי חֶסֶד וְאֵין מַיִם אֶלָּא תּוֹרָה שֶׁנֶּאֱמַר הוֹי כׇּל צָמֵא לְכוּ לַמַּיִם
וְזוֹכֶה לְנַחֲלַת שְׁנֵי שְׁבָטִים זוֹכֶה לְכִילָה כְּיוֹסֵף דִּכְתִיב בֵּן פֹּרָת יוֹסֵף בָּנוֹת צָעֲדָה עֲלֵי שׁוּר וְזוֹכֶה לְנַחֲלַת יִשָּׂשכָר דִּכְתִיב יִשָּׂשכָר חֲמֹר גָּרֶם
אִית דְּאָמְרִי אוֹיְבָיו נוֹפְלִים לְפָנָיו כְּיוֹסֵף דִּכְתִיב בָּהֶם עַמִּים יְנַגַּח יַחְדָּו אַפְסֵי אָרֶץ וְזוֹכֶה לְבִינָה כְּיִשָּׂשכָר דִּכְתִיב וּמִבְּנֵי יִשָּׂשכָר יוֹדְעֵי בִינָה לַעִתִּים לָדַעַת מַה יַּעֲשֶׂה יִשְׂרָאֵל
הֲדַרַן עֲלָךְ אַרְבָּעָה אָבוֹת
מַתְנִי' כֵּיצַד הָרֶגֶל מוּעֶדֶת לִשְׁבֹּר בְּדֶרֶךְ הִלּוּכָהּ הַבְּהֵמָה מוּעֶדֶת לְהַלֵּךְ כְּדַרְכָּהּ וּלְשַׁבֵּר
הָיְתָה מְבַעֶטֶת אוֹ שֶׁהָיוּ צְרוֹרוֹת מְנַתְּזִין מִתַּחַת רַגְלֶיהָ וְשָׁבְרָה אֶת הַכֵּלִים מְשַׁלֵּם חֲצִי נֶזֶק דָּרְסָה עַל הַכְּלִי וּשְׁבָרַתּוּ וְנָפַל עַל כְּלִי וּשְׁבָרוֹ עַל הָרִאשׁוֹן מְשַׁלֵּם נֶזֶק שָׁלֵם וְעַל הָאַחֲרוֹן מְשַׁלֵּם חֲצִי נֶזֶק
הַתַּרְנְגוֹלִין מוּעָדִין לְהַלֵּךְ כְּדַרְכָּן וּלְשַׁבֵּר הָיָה דְּלִיל קָשׁוּר בְּרַגְלָיו אוֹ שֶׁהָיָה מְהַדֵּס וּמְשַׁבֵּר אֶת הַכֵּלִים מְשַׁלֵּם חֲצִי נֶזֶק

 *** דף יז: *** 

גְּמָ' אֲמַר לֵהּ רָבִינָא לְרָבָא הַיְנוּ רֶגֶל הַיְנוּ בְּהֵמָה אֲמַר לֵהּ תְּנָא אָבוֹת וְקָתָנֵי תּוֹלָדוֹת
אֶלָּא מֵעַתָּה סֵיפָא דְּקָתָנֵי הַשֵּׁן מוּעֶדֶת הַבְּהֵמָה מוּעֶדֶת מַאי אָבוֹת וּמַאי תּוֹלָדוֹת אִכָּא הֲוָה קָמַהְדַּר לֵהּ בִּבְדִיחוּתָא וַאֲמַר לֵהּ אֲנָא שַׁנַּאי חֲדָא וְאַתְּ שַׁנִּי חֲדָא
וְטַעְמָא מַאי אָמַר רַב אָשֵׁי תַּנָּא שֵׁן דְּחַיָּה וְקָתָנֵי שֵׁן דִּבְהֵמָה סָלְקָא דַּעְתָּךְ אָמֵינָא וְשִׁלַּח אֶת בְּעִירֹה כְּתִיב בְּהֵמָה אִין חַיָּה לָא קָא מַשְׁמַע לַן דְּחַיָּה בִּכְלַל בְּהֵמָה
אִי הָכִי הָא מִבְּעֵי לֵהּ לְמִתְנֵי בְּרֵישָׁא הַאי דְּאָתְיָא לֵהּ מִדְּרָשָׁא חֲבִיבָא לֵהּ
אִי הָכִי רֵישָׁא נָמֵי לִתְנֵי הָהִיא דְּלָא כְּתִיבָא בְּרֵישָׁא הָכִי הַשְׁתָּא הָתָם אִדֵּי וְאִדֵּי אָבוֹת נִינְהוּ הָךְ דְּאָתְיָא לֵהּ מִדְּרָשָׁא חֲבִיבָא לֵהּ הָכָא שָׁבֵק אָב וְתָנֵי תּוֹלָדָה
אִיבָּעֵית אֵימָא אַיְּדֵי דְּסָלֵק מֵרֶגֶל פָּתַח בָּרֶגֶל
תָּנוּ רַבָּנַן בְּהֵמָה מוּעֶדֶת לְהַלֵּךְ כְּדַרְכָּהּ וּלְשַׁבֵּר כֵּיצַד בְּהֵמָה שֶׁנִּכְנְסָה לַחֲצַר הַנִּזָּק וְהִזִּיקָה בְּגוּפָהּ דֶּרֶךְ הִלּוּכָהּ וּבִשְׂעָרָהּ דֶּרֶךְ הִלּוּכָהּ בָּאֻכָּף שֶׁעָלֶיהָ וּבִשְׁלִיף שֶׁעָלֶיהָ וּבִפְרֻמְבְּיָא שֶׁבְּפִיהָ וּבְזוֹג שֶׁבְּצַוָּארָהּ וַחֲמוֹר בְּמַשָּׂאוֹ מְשַׁלֵּם נֶזֶק שָׁלֵם סוֹמְכוֹס אוֹמֵר צְרוֹרוֹת וַחֲזִיר שֶׁהָיָה נוֹבֵר בָּאַשְׁפָּה וְהִזִּיק מְשַׁלֵּם נֶזֶק שָׁלֵם
הִזִּיק פְּשִׁיטָא אֶלָּא אֵימָא הִתִּיז וְהִזִּיק מְשַׁלֵּם נֶזֶק שָׁלֵם
צְרוֹרוֹת מַאן דְּכַר שְׁמַיְהוּ חַסּוֹרֵי מְחַסְּרָא וְהָכִי קָתָנֵי צְרוֹרוֹת כִּי אוֹרְחַיְהוּ חֲצִי נֶזֶק וַחֲזִיר שֶׁהָיָה נוֹבֵר בָּאַשְׁפָּה וְהִתִּיז וְהִזִּיק מְשַׁלֵּם חֲצִי נֶזֶק סוֹמְכוֹס אוֹמֵר צְרוֹרוֹת וַחֲזִיר שֶׁהָיָה נוֹבֵר בָּאַשְׁפָּה וְהִתִּיז וְהִזִּיק מְשַׁלֵּם נֶזֶק שָׁלֵם
תָּנוּ רַבָּנַן תַּרְנְגוֹלִין שֶׁהָיוּ מַפְרִיחִין מִמָּקוֹם לְמָקוֹם וְשָׁבְרוּ כֵּלִים בְּכַנְפֵיהֶן מְשַׁלֵּם נֶזֶק שָׁלֵם בְּרוּחַ שֶׁבְּכַנְפֵיהֶן מְשַׁלְּמִין חֲצִי נֶזֶק סוֹמְכוֹס אוֹמֵר נֶזֶק שָׁלֵם תַּנְיָא אִדַּךְ תַּרְנְגוֹלִין שֶׁהָיוּ מְהַדְּסִין עַל גַּבֵּי עִסָּה וְעַל גַּבֵּי פֵּרוֹת וְטִנְּפוּ אוֹ נִקְּרוּ מְשַׁלֵּם נֶזֶק שָׁלֵם הֶעֱלוּ עָפָר אוֹ צְרוֹרוֹת מְשַׁלְּמִין חֲצִי נֶזֶק סוֹמְכוֹס אוֹמֵר נֶזֶק שָׁלֵם
תַּנְיָא אִדַּךְ תַּרְנְגוֹל שֶׁהָיָה מַפְרִיחַ מִמָּקוֹם לְמָקוֹם וְיָצְתָה רוּחַ מִתַּחַת כְּנָפָיו וְשִׁבְּרָה אֶת הַכֵּלִים מְשַׁלֵּם חֲצִי נֶזֶק סְתָמָא כְּרַבָּנַן
אָמַר רָבָא בִּשְׁלָמָא סוֹמְכוֹס קָסָבַר כֹּחוֹ כְּגוּפוֹ דָּמֵי אֶלָּא רַבָּנַן אִי כְּגוּפוֹ דָּמֵי כֻּלֵּהּ נֶזֶק בָּעֵי לְשַׁלֵּם וְאִי לָאו כְּגוּפוֹ דָּמֵי חֲצִי נֶזֶק נָמֵי לָא לְשַׁלֵּם
הֲדַר אָמַר רָבָא לְעוֹלָם כְּגוּפוֹ דָּמֵי וַחֲצִי נֶזֶק צְרוֹרוֹת הִלְכְתָא גְּמִירִי לַהּ
אָמַר רָבָא כֹּל שֶׁבַּזָּב טָמֵא בְּנִזָּקִין מְשַׁלֵּם נֶזֶק שָׁלֵם כֹּל שֶׁבַּזָּב טָהוֹר בְּנִזָּקִין מְשַׁלֵּם חֲצִי נֶזֶק
וְרָבָא צְרוֹרוֹת אֲתָא לְאַשְׁמוֹעִינַן לֹא רָבָא עֲגָלָה מוֹשֶׁכֶת בַּקָּרוֹן קָא מַשְׁמַע לַן
תַּנְיָא כְּוָתֵהּ דְּרָבָא בְּהֵמָה מוּעֶדֶת לְשַׁבֵּר בְּדֶרֶךְ הִלּוּכָהּ כֵּיצַד בְּהֵמָה שֶׁנִּכְנְסָה לַחֲצַר הַנִּזָּק וְהִזִּיקָה בְּגוּפָהּ דֶּרֶךְ הִלּוּכָהּ וּבִשְׂעָרָהּ דֶּרֶךְ הִלּוּכָהּ בָּאֻכָּף שֶׁעָלֶיהָ וּבִשְׁלִיף שֶׁעָלֶיהָ וּבִפְרֻמְבְּיָא שֶׁבְּפִיהָ וּבְזוֹג שֶׁבְּצַוָּארָהּ וַחֲמוֹר בְּמַשָּׂאוֹ וְעֶגְלָה מוֹשֶׁכֶת בְּקָרוֹן מְשַׁלֵּם נֶזֶק שָׁלֵם
תָּנוּ רַבָּנַן תַּרְנְגוֹלִים שֶׁהָיוּ מְחַטְּטִין בְּחֶבֶל דְּלִי וְנִפְסַק הַחֶבֶל וְנִשְׁבַּר הַדְּלִי מְשַׁלְּמִין נֶזֶק שָׁלֵם
בָּעֵי רָבָא דָּרְסָה עַל כְּלִי וְלֹא שְׁבָרַתּוּ וְנִתְגַּלְגֵּל לְמָקוֹם אַחֵר וְנִשְׁבַּר מַהוּ בָּתַר מֵעִקָּרָא אָזְלִינַן וְגוּפֵהּ הוּא אוֹ דִלְמָא בָּתַר תְּבַר מָנָא אָזְלִינָא וּצְרוֹרוֹת נִינְהוּ
תִּפְשׁוֹט לֵהּ מִדְּרַבָּה דְּאָמַר רַבָּה זָרַק כְּלִי מֵרֹאשׁ הַגָּג וּבָא אַחֵר וּשְׁבָרוֹ בְּמַקֵּל פָּטוּר דְּאָמְרִינַן לֵהּ מָנָא תְּבִירָא תְּבַר לְרַבָּה פְּשִׁיטָא לֵהּ לְרָבָא מִבַּעְיָא לֵהּ
תָּא שְׁמַע הִדּוּס אֵינוֹ מוּעָד וְיֵשׁ אוֹמְרִים הֲרֵי זֶה מוּעָד
הִדּוּס סָלְקָא דַּעְתָּךְ אֶלָּא לָאו הִדּוּס וְהִתִּיז וּבְהָא קָמִפַּלְגִי דְּמָר סָבַר בָּתַר מֵעִקָּרָא אָזְלִינַן וּמָר סָבַר בָּתַר תְּבַר מְנָא אָזְלִינַן
לָא

 *** דף יח. *** 

בְּהִתִּיז צְרוֹרוֹת וּבִפְלֻגְתָּא דְּסוֹמְכוֹס וְרַבָּנַן קָמִפַּלְגִי
תָּא שְׁמַע תַּרְנְגוֹלִין שֶׁהָיוּ מְחַטְּטִין בְּחֶבֶל דְּלִי וְנִפְסַק הַחֶבֶל וְנִשְׁבַּר הַדְּלִי מְשַׁלְּמִין נֶזֶק שָׁלֵם שְׁמַע מִנַּהּ בָּתַר מֵעִקָּרָא אָזְלִינַן תַּרְגְּמַהּ אַחֶבֶל
וְהָא חֶבֶל מְשֻׁנֶּה הוּא דִּמְאַוַּס בְּלֵישָׁה וְהָא נִשְׁבַּר דְּלִי קָתָנֵי אֶלָּא סוֹמְכוֹס הִיא דְּאָמַר צְרוֹרוֹת נֶזֶק שָׁלֵם מְשַׁלֵּם
אִי סוֹמְכוֹס אֵימָא סֵיפָא נִתַּז מִמֶּנּוּ שֶׁבֶר וְנָפַל עַל כְּלִי אַחֵר וְשָׁבְרָה עַל הָרִאשׁוֹן מְשַׁלֵּם נֶזֶק שָׁלֵם וְעַל הָאַחֲרוֹן מְשַׁלֵּם חֲצִי נֶזֶק וְאִי סוֹמְכוֹס מִי אִית לֵהּ חֲצִי נֶזֶק
וְכִי תֵּימָא שָׁאנֵי לֵהּ לְסוֹמְכוֹס בֵּין נֶזֶק כֹּחוֹ לְכֹחַ כֹּחוֹ וְאֶלָּא הָא דְּבָעֵי רַב אָשֵׁי כֹּחַ כֹּחוֹ לְסוֹמְכוֹס כְּכֹחוֹ דָּמֵי אוֹ לָאו כְּכֹחוֹ דָּמֵי
תִּפְשׁוֹט לֵהּ דְּלָאו כְּכֹחוֹ דָּמֵי
אֶלָּא לָאו רַבָּנַן הִיא שְׁמַע מִנַּהּ בָּתַר מֵעִקָּרָא אָזְלִינַן
אָמַר רַב בִּיבִי בַּר אַבָּיֵי דְּקָאָזֵל מִנֵּהּ מִנֵּהּ
בָּעֵי רָבָא חֲצִי נֶזֶק צְרוֹרוֹת מִגּוּפוֹ מְשַׁלֵּם אוֹ מֵעֲלִיָּה מְשַׁלֵּם מִגּוּפוֹ מְשַׁלֵּם דְּלָא אַשְׁכְּחַן חֲצִי נֶזֶק דִּמְשַׁלֵּם מֵעֲלִיָּה אוֹ דִלְמָא מֵעֲלִיָּה מְשַׁלֵּם דְּלָא אַשְׁכְּחַן כְּאוֹרְחֵהּ דִּמְשַׁלֵּם מִגּוּפֵהּ
תָּא שְׁמַע הִדּוּס אֵינוֹ מוּעָד וְיֵשׁ אוֹמְרִים הֲרֵי זֶה מוּעָד הִדּוּס סָלְקָא דַּעְתָּךְ אֶלָּא לָאו הִדּוּס וְהִתִּיז
וּבְהָא קָמִפַּלְגִי מַאן דְּאָמַר אֵינוֹ מוּעָד קָסָבַר מִגּוּפוֹ מְשַׁלֵּם וּמַאן דְּאָמַר מוּעָד קָסָבַר מֵעֲלִיָּה מְשַׁלֵּם
לָא בִּפְלֻגְתָּא דְּסוֹמְכוֹס וְרַבָּנַן קָמִפַּלְגִי
תָּא שְׁמַע הַכֶּלֶב שֶׁנָּטַל חֲרָרָה וְהָלַךְ לְגָדִישׁ וְאָכַל הַחֲרָרָה וְהִדְלִיק אֶת הַגָּדִישׁ עַל הַחֲרָרָה מְשַׁלֵּם נֶזֶק שָׁלֵם וְעַל הַגָּדִישׁ מְשַׁלֵּם חֲצִי נֶזֶק
מַאי טַעְמָא לָאו מִשּׁוּם דְּהָוְיָא לְהוּ צְרוֹרוֹת וְתָנֵי עֲלַהּ מְשַׁלֵּם חֲצִי נֶזֶק מִגּוּפוֹ
וְתִסְבְּרָא לְרַבִּי אֶלְעָזָר נֶזֶק שָׁלֵם מִגּוּפֵהּ מִי אַשְׁכְּחַן
אֶלָּא כְּגוֹן דְּשַׁנִּי בְּהָא גַּחֶלֶת וְרַבִּי אֶלְעָזָר סָבַר לַהּ כְּרַבִּי טַרְפוֹן דְּאָמַר מְשֻׁנֶּה קֶרֶן בַּחֲצַר הַנִּזָּק נֶזֶק שָׁלֵם מְשַׁלֵּם
וְלָא הִיא מַאי טַעְמָא מוֹקְמַתְּ לַהּ כְּרַבִּי טַרְפוֹן מִשּׁוּם נֶזֶק שָׁלֵם
רַבִּי אֶלְעָזָר סָבַר כְּסוֹמְכוֹס דְּאָמַר צְרוֹרוֹת נֶזֶק שָׁלֵם מְשַׁלֵּם וְסָבַר לַהּ כְּרַבִּי יְהוּדָה דְּאָמַר צַד תַּמּוּת בִּמְקוֹמָהּ עוֹמֶדֶת וְכִי קָתָנֵי מִגּוּפוֹ אַצַּד תַּמּוּת
אֲמַר לֵהּ רַב סַמָּא בְּרֵהּ דְּרַב אָשֵׁי לְרָבִנָא אֵמוֹר דְּשָׁמְעַתְּ לֵהּ לְרַבִּי יְהוּדָה בְּתָם וְנַעֲשָׂה מוּעָד בְּמוּעָד מִתְּחִלָּתוֹ

 *** דף יח: *** 

מִי שָׁמְעַתְּ לֵהּ
אֶלָּא כִּי קָאָמַר רַבִּי אֶלְעָזָר נֶזֶק שָׁלֵם כְּגוֹן דְּאִיַּעַד וּבְהָא קָמִפַּלְגִי מָר סָבַר יֵשׁ הַעֲדָאָה לִצְרוֹרוֹת וּמַר סָבַר אֵין הַעֲדָאָה לִצְרוֹרוֹת
אֶלָּא הָא דְּבָעֵי רָבָא יֵשׁ הַעֲדָאָה לִצְרוֹרוֹת אוֹ אֵין הַעֲדָאָה לִצְרוֹרוֹת אִי לְרַבָּנַן אֵין הַעֲדָאָה לִצְרוֹרוֹת אִי לְרַבִּי אֶלְעָזָר יֵשׁ הַעֲדָאָה לִצְרוֹרוֹת
אָמַר לָךְ רָבָא כִּי מִבַּעְיָא לִי לְדִידִי אַלִּבָּא דְּרַבָּנַן דִּפְלִיגִי עֲלֵהּ דְּסוֹמְכוֹס אֲבָל הָכָא בֵּין לְרַבָּנַן בֵּין לְרַבִּי אֶלְעָזָר כְּסוֹמְכוֹס סְבִירָא לְהוּ דְּאָמַר צְרוֹרוֹת נֶזֶק שָׁלֵם מְשַׁלֵּם
וְטַעְמָא מַאי אֲמוּר רַבָּנַן חֲצִי נֶזֶק דְּשַׁנִּי וְלָא אִיַּעַד וּבִפְלֻגְתָּא דְּרַבִּי טַרְפוֹן וְרַבָּנַן קָמִפַּלְגִי
אֵמוֹר דְּשָׁמְעַתְּ לֵהּ לְרַבִּי טַרְפוֹן נֶזֶק שָׁלֵם מִגּוּפוֹ מִי שָׁמְעַתְּ לֵהּ
אִין מֵהֵיכָא מַיְתֵי לַהּ מִקֶּרֶן מֵרְשׁוּת הָרַבִּים
דַּיּוֹ לַבָּא מִן הַדִּין לִהְיוֹת כַּנִּדּוֹן
וְהָא רַבִּי טַרְפוֹן לֵית לֵהּ דַּיּוֹ
כִּי לֵית לֵהּ דַּיּוֹ הֵיכָא דְּמִפְּרִיךְ קַל וָחֹמֶר הֵיכָא דְּלָא מִפְּרִיךְ קַל וָחֹמֶר אִית לֵהּ דַּיּוֹ
גּוּפָא בָּעֵי רָבָא יֵשׁ הַעֲדָאָה לִצְרוֹרוֹת אוֹ אֵין הַעֲדָאָה לִצְרוֹרוֹת לְקֶרֶן מְדַמֵּינַן לֵהּ אוֹ דִלְמָא תּוֹלָדָה דְרֶגֶל הוּא
תָּא שְׁמַע הִדּוּס אֵינוֹ מוּעָד וְיֵשׁ אוֹמְרִים הֲרֵי זֶה מוּעָד הִדּוּס סָלְקָא דַּעְתָּךְ אֶלָּא הִדּוּס וְהִתִּיז
מַאי לָאו כְּגוֹן דַּעֲבַד תְּלָתָא זִמְנֵי וּבְהָא קָמִפַּלְגִי מָר סָבַר יֵשׁ הַעֲדָאָה וּמַר סָבַר אֵין הַעֲדָאָה לָא בְּחַד זִמְנָא וּבִפְלֻגְתָּא דְּסוֹמְכוֹס וְרַבָּנַן קָמִפַּלְגִי
תָּא שְׁמַע בְּהֵמָה שֶׁהֵטִילָה גְּלָלִים לְעִסָּה רַב יְהוּדָה אוֹמֵר מְשַׁלֵּם נֶזֶק שָׁלֵם וְרַבִּי אֶלְעָזָר אוֹמֵר חֲצִי נֶזֶק מַאי לָאו כְּגוֹן דַּעֲבַד תְּלָתָא זִמְנֵי וּבְהָא קָמִפַּלְגִי מָר סָבַר יֵשׁ הַעֲדָאָה וּמַר סָבַר אֵין הַעֲדָאָה
לָא בְּחַד זִמְנָא וּבִפְלֻגְתָּא דְּסוֹמְכוֹס וְרַבָּנַן קָמִפַּלְגִי וְהָא מְשֻׁנֶּה הוּא דִּדְחִיק לֵהּ עָלְמָא
וְלֵימָא רַב יְהוּדָה הֲלָכָה כְּסוֹמְכוֹס וְלֵימָא רַבִּי אֶלְעָזָר הֲלָכָה כְּרַבָּנַן גְּלָלִים אִצְטְרִיכָא לֵהּ סָלְקָא דַּעְתָּךְ אָמֵינָא הוֹאִיל וּבָתַר גּוּפֵהּ גְּרִירִין כְּגוּפֵהּ דָּמֵי קָא מַשְׁמַע לַן
תָּא שְׁמַע דְּתָנֵי רָמֵי בַּר יְחֶזְקֵאל תַּרְנְגוֹל שֶׁהוֹשִׁיט רֹאשׁוֹ לַאֲוִיר כְּלִי זְכוּכִית וְתָקַע בּוֹ וּשְׁבָרוֹ מְשַׁלֵּם נֶזֶק שָׁלֵם וְאָמַר רַב יוֹסֵף אָמְרִי בֵּי רַב סוּס שֶׁצָּנַף וַחֲמוֹר שֶׁנָּעַר וְשִׁיבֵּר אֶת הַכֵּלִים מְשַׁלֵּם חֲצִי נֶזֶק
מַאי לָאו כְּגוֹן דַּעֲבַד תְּלָתָא זִמְנֵי

 *** דף יט. *** 

וּבְהָא קָמִפַּלְגִי מָר סָבַר יֵשׁ הַעֲדָאָה וּמַר סָבַר אֵין הַעֲדָאָה
לָא בְּחַד זִמְנָא וּבִפְלֻגְתָּא דְּסוֹמְכוֹס וְרַבָּנַן קָמִפַּלְגִי וְהָא מְשֻׁנֶּה הוּא דְּאִית בֵּהּ בִּזְרָנֵי
בָּעֵי רַב אָשֵׁי יֵשׁ שִׁנּוּי לִצְרוֹרוֹת לִרְבִיעַ נֶזֶק אוֹ אֵין שִׁנּוּי לִצְרוֹרוֹת לִרְבִיעַ נֶזֶק
תִּפְשֹׁט לֵהּ מִדְּרָבָא דְּבָעֵי רָבָא יֵשׁ הַעֲדָאָה לִצְרוֹרוֹת אוֹ אֵין הַעֲדָאָה לִצְרוֹרוֹת מִכְּלָל דְּאֵין שִׁנּוּי
דִּלְמָא רָבָא אִם תִּמְצֵי לוֹמַר קָאָמַר אִם תִּמְצֵי לוֹמַר אֵין שִׁנּוּי יֵשׁ הַעֲדָאָה אוֹ אֵין הַעֲדָאָה תֵּקוּ
בָּעֵי רַב אָשֵׁי כֹּחַ כֹּחוֹ לְסוֹמְכוֹס כְּכֹחוֹ דָּמֵי אוֹ לָא
מִי גְּמִיר הֲלָכָה וּמוֹקֵי לַהּ בְּכֹחַ כֹּחוֹ אוֹ דִלְמָא לָא גְּמִיר הֲלָכָה כְּלָל תֵּקוּ
הָיְתָה מְבַעֶטֶת אוֹ שֶׁהָיוּ צְרוֹרוֹת מְנַתְּזִין מִתַּחַת רַגְלֶיהָ וְשָׁבְרָה אֶת הַכֵּלִים מְשַׁלֵּם חֲצִי נֶזֶק אִבַּעְיָא לְהוּ הֵיכִי קָאָמַר
הָיְתָה מְבַעֶטֶת וְהִזִּיקָה בְּבִעוּטָהּ אוֹ צְרוֹרוֹת כְּאוֹרְחַיְהוּ מְשַׁלֵּם חֲצִי נֶזֶק וְרַבָּנַן הִיא אוֹ דִלְמָא הָיְתָה מְבַעֶטֶת וְהִזִּיקָה בְּבִעוּטָהּ אוֹ צְרוֹרוֹת מֵחֲמַת בִּעוּט מְשַׁלֵּם חֲצִי נֶזֶק הָא כִּי אוֹרְחֵהּ מְשַׁלֵּם נֶזֶק שָׁלֵם וּמַנִּי סוֹמְכוֹס הִיא
תָּא שְׁמַע מִסֵּיפָא דָּרְסָה עַל הַכְּלִי וּשְׁבָרַתּוּ וְנָפַל הַשֶּׁבֶר עַל כְּלִי אַחֵר וּשְׁבָרוֹ עַל הָרִאשׁוֹן מְשַׁלֵּם נֶזֶק שָׁלֵם וְעַל הָאַחֲרוֹן חֲצִי נֶזֶק וְאִי סוֹמְכוֹס מִי אִית לֵהּ חֲצִי נֶזֶק
וְכִי תֵּימָא רִאשׁוֹן רִאשׁוֹן לְהַתָּזָה וְשֵׁנִי שֵׁנִי לְהַתָּזָה וְשָׁאנֵי לֵהּ לְסוֹמְכוֹס בֵּין כֹּחוֹ לְכֹחַ כֹּחוֹ
אֶלָּא הָא דְּבָעֵי רַב אָשֵׁי כֹּחַ כֹּחוֹ לְסוֹמְכוֹס כְּכֹחוֹ דָּמֵי אוֹ לָאו כְּכֹחוֹ דָּמֵי תִּפְשׁוֹט לֵהּ דְּלָאו כְּכֹחוֹ דָּמֵי
רַב אָשֵׁי כְּרַבָּנַן מוֹקֵי לַהּ וּבָעֵי לַהּ הָכִי הָיְתָה מְבַעֶטֶת וְהִזִּיקָה בְּבִעוּטָהּ אוֹ צְרוֹרוֹת כְּאוֹרְחַיְהוּ חֲצִי נֶזֶק הָא מֵחֲמַת בִּעוּט רְבִיעַ נֶזֶק וְיֵשׁ שִׁנּוּי
אוֹ דִלְמָא הָיְתָה מְבַעֶטֶת וְהִזִּיקָה בְּבִעוּטָהּ אוֹ צְרוֹרוֹת מֵחֲמַת בִּעוּט חֲצִי נֶזֶק וְאֵין שִׁנּוּי תֵּקוּ
בָּעֵי מִנֵּהּ רַבִּי אַבָּא בַּר מֶמֶל מֵרַבִּי אַמֵּי וְאָמְרִי לַהּ מֵרַבִּי חִיָּא בַּר אַבָּא הָיְתָה מְהַלֶּכֶת בְּמָקוֹם שֶׁאִי אֶפְשָׁר לָהּ אֶלָּא אִם כֵּן מְנַתֶּזֶת וּבִעֲטָה וְהִתִּיזָה וְהִזִּיקָה מַהוּ כֵּוָן דְּאִי אֶפְשָׁר לַהּ אוֹרְחַהּ הוּא אוֹ דִלְמָא הַשְׁתָּא מִיהָא מֵחֲמַת בִּעוּט קָמְנַתְּזָה צְרוֹרוֹת תֵּקוּ
בְּעָא מִנֵּהּ רַבִּי יִרְמְיָה מֵרַבִּי זֵירָא הָיְתָה מְהַלֶּכֶת בִּרְשׁוּת הָרַבִּים וּבִעֲטָה וְהִתִּיזָה וְהִזִּיקָה מַהוּ לְקֶרֶן מְדַמֵּינַן לֵהּ וְחַיֶּבֶת אוֹ דִלְמָא תּוֹלָדָה דְרֶגֶל הוּא וּפְטוּרָה אֲמַר לֵהּ מִסְתַּבְּרָא תּוֹלָדָה דְרֶגֶל הוּא
הִתִּיזָה בִּרְשׁוּת הָרַבִּים וְהִזִּיקָה בִּרְשׁוּת הַיָּחִיד מַהוּ אֲמַר לֵהּ עֲקִירָה אֵין כָּאן הַנָּחָה יֵשׁ כָּאן
אֵיתִיבֵהּ הָיְתָה מְהַלֶּכֶת בַּדֶּרֶךְ וְהִתִּיזָה בֵּין בִּרְשׁוּת הַיָּחִיד בֵּין בִּרְשׁוּת הָרַבִּים חַיָּב מַאי לָאו הִתִּיזָה בִּרְשׁוּת הָרַבִּים וְהִזִּיקָה בִּרְשׁוּת הָרַבִּים לָא הִתִּיזָה בִּרְשׁוּת הָרַבִּים וְהִזִּיקָה בִּרְשׁוּת הַיָּחִיד וְהָאָמְרַתְּ עֲקִירָה אֵין כָּאן הַנָּחָה יֵשׁ כָּאן אֲמַר לֵהּ הֲדַרִי בִּי
אֵיתִיבֵהּ דָּרְסָה עַל הַכְּלִי וּשְׁבָרַתּוּ וְנָפַל הַשֶּׁבֶר עַל כְּלִי אַחֵר וּשְׁבָרוֹ עַל הָרִאשׁוֹן מְשַׁלֵּם נֶזֶק שָׁלֵם וְעַל הָאַחֲרוֹן מְשַׁלֵּם חֲצִי נֶזֶק וְתָנֵי עֲלַהּ בַּמֶּה דְּבָרִים אֲמוּרִים בִּרְשׁוּת הַנִּזָּק אֲבָל בִּרְשׁוּת הָרַבִּים עַל הָרִאשׁוֹן פְּטוּרָה וְעַל הָאַחֲרוֹן חַיֶּבֶת מַאי לָאו הִתִּיזָה בִּרְשׁוּת הָרַבִּים וְהִזִּיקָה בִּרְשׁוּת הָרַבִּים
לֹא הִתִּיזָה בִּרְשׁוּת הָרַבִּים וְהִזִּיקָה בִּרְשׁוּת הַיָּחִיד וְהָאָמְרַתְּ עֲקִירָה אֵין כָּאן הַנָּחָה יֵשׁ כָּאן אֲמַר לֵהּ הֲדַרִי בִּי
אִינִי

 *** דף יט: *** 

וְהָאָמַר רַבִּי יוֹחָנָן אֵין חֲצִי נֶזֶק חָלוּק לֹא לִרְשׁוּת הַיָּחִיד וְלֹא לִרְשׁוּת הָרַבִּים מַאי לָאו הִתִּיזָה בִּרְשׁוּת הָרַבִּים וְהִזִּיקָה בִּרְשׁוּת הָרַבִּים לָא הִתִּיזָה בִּרְשׁוּת הָרַבִּים וְהִזִּיקָה בִּרְשׁוּת הַיָּחִיד
וְהָאָמְרַתְּ עֲקִירָה אֵין כָּאן הַנָּחָה יֵשׁ כָּאן אֲמַר לֵהּ הֲדַרִי בִּי אִיבָּעֵית אֵימָא כִּי אֲמַר רַבִּי יוֹחָנָן אֲקַרַן
יָתֵב רַבִּי יְהוּדָה נְשִׂיאָה וְרַבִּי אוֹשַׁעְיָא אַקִּלְעָא דְּרַבִּי יְהוּדָה נְפַק מִלְּתָא מִבֵּינַיְהוּ כִּשְׁכְּשָׁה בִּזְנָבָהּ מַהוּ אֲמַר לֵהּ אִדַּךְ וְכִי יֹאחֲזֶנָּה בִּזְנָבָהּ וְיֵלֵךְ אִי הָכִי קֶרֶן נָמֵי נֵימָא וְכִי יֹאחֲזֶנָּה בְּקֶרֶן וְיֵלֵךְ
הָכִי הַשְׁתָּא קֶרֶן לָאו אוֹרְחֵהּ הָא אוֹרְחַהּ
וְכִי מֵאַחַר דְּאוֹרְחַהּ מַאי מִבַּעְיָא לֵהּ כִּשְׁכּוּשׁ יַתִּירָא מִבַּעְיָא לֵהּ
בָּעֵי רַב עֵינָא כִּשְׁכְּשָׁה בְּאַמָּתָהּ מַהוּ מִי אָמְרִינַן מִדֵּי דְּהָוֵה אַקֶּרֶן קֶרֶן לָאו יִצְרָא קָתָקֵף לֵהּ הָכָא נָמֵי לָא שְׁנָא אוֹ דִלְמָא קֶרֶן כַּוָּנָתוֹ לְהַזִּיק הָא אֵין כַּוָּנָתָהּ לְהַזִּיק תֵּקוּ
הַתַּרְנְגוֹלִין מוּעָדִין לְהַלֵּךְ כְּדַרְכָּן וּלְשַׁבֵּר וְכוּ' אָמַר רַב הוּנָא לֹא שָׁנוּ אֶלָּא שֶׁנִּקְשַׁר מֵאֵלָיו אֲבָל קְשָׁרוֹ אָדָם חַיָּב
נִקְשַׁר מֵאֵלָיו מַאן חַיָּב אִילֵימָא בַּעַל הַדְּלִיל הֵיכִי דָמֵי אִי דְּאַצְנְעֵהּ אָנוּס הוּא וְאִי לָא אַצְנְעֵהּ פּוֹשֵׁעַ הוּא
אֶלָּא חַיָּב בַּעַל תַּרְנְגוֹל מַאי שְׁנָא כֻּלֵּהּ נֶזֶק דְּלָא דִּכְתִיב כִּי יִפְתַּח אִישׁ בּוֹר וְלֹא שׁוֹר בּוֹר חֲצִי נֶזֶק נָמֵי אִישׁ בּוֹר וְלֹא שׁוֹר בּוֹר
אֶלָּא מַתְנִיתִין בִּדְאַדְּיֵהּ אַדּוֹיֵי וְכִי אִתְּמַר דְּרַב הוּנָא בְּעָלְמָא אִתְּמַר דְּלִיל הֶפְקֵר אָמַר רַב הוּנָא נִקְשַׁר מֵאֵלָיו פָּטוּר קְשָׁרוֹ אָדָם חַיָּב
מִשּׁוּם מַאי חַיָּב אָמַר רַב הוּנָא בַּר מָנוֹחַ מִשּׁוּם בּוֹרוֹ הַמִּתְגַּלְגֵּל בְּרַגְלֵי אָדָם וּבְרַגְלֵי בְהֵמָה
מַתְנִי' כֵּיצַד הַשֵּׁן מוּעֶדֶת לֶאֱכֹל אֶת הָרָאוּי לָהּ הַבְּהֵמָה מוּעֶדֶת לֶאֱכֹל פֵּרוֹת וִירָקוֹת אָכְלָה כְּסוּת אוֹ כֵלִים מְשַׁלֵּם חֲצִי נֶזֶק בַּמֶּה דְּבָרִים אֲמוּרִים בִּרְשׁוּת הַנִּזָּק אֲבָל בִּרְשׁוּת הָרַבִּים פָּטוּר
וְאִם נֶהֱנֵית מְשַׁלֶּמֶת מַה שֶּׁנֶּהֱנֵית
כֵּיצַד מְשַׁלֶּמֶת מַה שֶּׁנֶּהֱנֵית אָכְלָה מִתּוֹךְ הָרְחָבָה מְשַׁלֶּמֶת מַה שֶּׁנֶּהֱנֵית מִצִּדֵּי הָרְחָבָה מְשַׁלֶּמֶת מַה שֶּׁהִזִּיקָה מִפֶּתַח הַחֲנוּת מְשַׁלֶּמֶת מַה שֶּׁנֶּהֱנֵית מִתּוֹךְ הַחֲנוּת מְשַׁלֶּמֶת מַה שֶּׁהִזִּיקָה
גְּמָ' תָּנוּ רַבָּנַן הַשֵּׁן מוּעֶדֶת לֶאֱכֹל אֶת הָרָאוּי לָהּ כֵּיצַד בְּהֵמָה שֶׁנִּכְנְסָה לַחֲצַר הַנִּזָּק וְאָכְלָה אֳכָלִין הָרְאוּיִין לָהּ וְשָׁתְתָה מַשְׁקִין הָרְאוּיִין לָהּ מְשַׁלֵּם נֶזֶק שָׁלֵם וְכֵן חַיָּה שֶׁנִּכְנְסָה לַחֲצַר הַנִּזָּק וְטָרְפָה בְּהֵמָה וְאָכְלָה בָּשָׂר מְשַׁלֵּם נֶזֶק שָׁלֵם
וּפָרָה שֶׁאָכְלָה שְׂעוֹרִין וַחֲמוֹר שֶׁאָכַל כַּרְשִׁינִין וְכֶלֶב שֶׁלִּקֵּק אֶת הַשֶּׁמֶן וַחֲזִיר שֶׁאָכַל חֲתִיכָה שֶׁל בָּשָׂר מְשַׁלְּמִין נֶזֶק שָׁלֵם אָמַר רַב פָּפָּא הַשְׁתָּא דְּאָמְרַתְּ כֹּל מִדֵּי דְּלָאו אוֹרְחֵהּ וְאָכְלָה לֵהּ עַל יְדֵי הַדְּחָק שְׁמֵהּ אֲכִילָה הַאי שֻׁנָּרָא דַּאֲכַל תַּמְרֵי וַחֲמָרָא דַּאֲכַל בִּינִיתָא מְשַׁלֵּם נֶזֶק שָׁלֵם
הָהוּא חַמְרָא דַּאֲכַל נַהֲמָא וּפַלְּסֵהּ לְסַלָּא חַיְּבֵהּ רַב יְהוּדָה לְשַׁלֵּם נֶזֶק שָׁלֵם אַנַּהֲמָא וְאַסַּלָּא חֲצִי נֶזֶק וְאַמַּאי כֵּוָן דְּאוֹרְחֵהּ לְמֵיכַל נַהֲמָא אוֹרְחֵהּ נָמֵי לְפַלּוֹסֵי סַלָּא דַּאֲכַל וַהֲדַר פַּלֵּס
וּפַת אוֹרְחֵהּ הוּא וּרְמִינְהוּ אָכְלָה פַּת וּבָשָׂר וְתַבְשִׁיל מְשַׁלֵּם חֲצִי נֶזֶק מַאי לָאו בִּבְהֵמָה לֹא בְּחַיָּה
חַיָּה בָּשָׂר אוֹרְחֵהּ הוּא דְּמִטְּוֵי וְאִיבָּעֵית אֵימָא בְּטַבְיָא וְאִיבָּעֵית אֵימָא לְעוֹלָם בִּבְהֵמָה וּבְפָתוּרָא

 *** דף כ. *** 

הָהוּא בַּרְחָא דַּחֲזָא לִיפְתָּא אַפֻּמָּא דְּדַנָּא סָרֵךְ סְלֵק אַכְלַהּ לְלִפְתָּא וְתַבְרֵהּ לְדַנָּא חַיְּבֵהּ רָבָא אַלִּפְתָּא וְאַדַּנָּא נֶזֶק שָׁלֵם מַאי טַעְמָא כֵּוָן דְּאוֹרְחֵהּ לְמֵיכַל לִיפְתָּא אוֹרְחֵהּ נָמֵי לְסָרוֹכֵי וּלְמִסְלַק
אָמַר אִלְפָא בְּהֵמָה בִּרְשׁוּת הָרַבִּים וּפָשְׁטָה צַוָּארָהּ וְאָכְלָה מֵעַל גַּבֵּי חֲבֶרְתָּהּ חַיֶּבֶת מַאי טַעְמָא גַּבֵּי חֲבֶרְתָּהּ כַּחֲצַר הַנִּזָּק דָּמֵי
לֵימָא מְסַיַּע לֵהּ הָיְתָה קֻפָּתוֹ מֻפְשֶׁלֶת לַאֲחוֹרָיו וּפָשְׁטָה צַוָּארָהּ וְאָכְלָה מִמֶּנּוּ חַיֶּבֶת כִּדְאָמַר רָבָא בְּקוֹפֶצֶת הָכָא נָמֵי בְּקוֹפֶצֶת
וְהֵיכָא אִתְּמַר דְּרָבָא אַהָא דְּאָמַר רַבִּי אוֹשַׁעְיָא בְּהֵמָה בִּרְשׁוּת הָרַבִּים הָלְכָה וְאָכְלָה פְּטוּרָה עָמְדָה וְאָכְלָה חַיֶּבֶת מַאי שְׁנָא הָלְכָה דְּאוֹרְחֵהּ הוּא עָמְדָה נָמֵי אוֹרְחֵהּ הוּא אָמַר רָבָא בְּקוֹפֶצֶת
בָּעֵי רַבִּי זֵירָא מִתְגַּלְגֵּל מַהוּ הֵיכִי דָּמֵי כְּגוֹן דְּקָיְמָא עָמִיר בִּרְשׁוּת הַיָּחִיד וְקָא מִתְגַּלְגַּל וְאָתֵי מֵרְשׁוּת הַיָּחִיד לִרְשׁוּת הָרַבִּים מַאי
תָּא שְׁמַע דְּתָנֵי רַבִּי חִיָּא מַשּׂוֹי מִקְצָתוֹ בִּפְנִים וּמִקְצָתוֹ בַּחוּץ אָכְלָה בִּפְנִים חַיֶּבֶת אָכְלָה בַּחוּץ פְּטוּרָה מַאי לָאו מִתְגַּלְגַּל וְאָתֵי לָא אֵימָא אָכְלָה עַל מַה שֶּׁבִּפְנִים חַיֶּבֶת עַל מַה שֶּׁבַּחוּץ פְּטוּרָה
אִיבָּעֵית אֵימָא כִּי קָאָמַר רַבִּי חִיָּא בִּפְתִילָה דְּאַסְפַּסְתָּא
אָכְלָה כְּסוּת וְכוּ'
אַהֵיָיא אָמַר רַב אַכֻּלְּהוּ מַאי טַעְמָא כׇּל הַמְשַׁנֶּה וּבָא אַחֵר וְשִׁנָּה בּוֹ פָּטוּר
וּשְׁמוּאֵל אָמַר לֹא שָׁנוּ אֶלָּא פֵּרוֹת וִירָקוֹת אֲבָל כְּסוּת וְכֵלִים חַיֶּבֶת
וְכֵן אָמַר רֵישׁ לָקִישׁ אַכֻּלְּהוּ וְאַזְדָּא רֵישׁ לָקִישׁ לְטַעְמֵהּ דְּאָמַר רֵישׁ לָקִישׁ שְׁתֵּי פָרוֹת בִּרְשׁוּת הָרַבִּים אַחַת רְבוּצָה וְאַחַת מְהַלֶּכֶת בָּעֲטָה מְהַלֶּכֶת בִּרְבוּצָה פְּטוּרָה רְבוּצָה בִּמְהַלֶּכֶת חַיֶּבֶת
וְרַבִּי יוֹחָנָן אָמַר לֹא שָׁנוּ אֶלָּא פֵּרוֹת וִירָקוֹת אֲבָל כְּסוּת וְכֵלִים חַיֶּבֶת
לֵימָא רַבִּי יוֹחָנָן לֵית לֵהּ דְּרֵישׁ לָקִישׁ אֲפִלּוּ בִּשְׁתֵּי פָרוֹת לָא לְעוֹלָם אִית לֵהּ כְּסוּת עָבְדִי אִינָשֵׁי דְּמַנְּחִי גְּלִימֵי וּמִתַּפְחִי אֲבָל בְּהֵמָה לָאו אוֹרְחַהּ
וְאִם נֶהֱנֵית מְשַׁלֶּמֶת וְכוּ' וְכַמָּה רַבָּה אָמַר דְּמֵי עָמִיר רָבָא אָמַר דְּמֵי שְׂעוֹרִים בְּזוֹל
תַּנְיָא כְּוָתֵהּ דְּרַבָּה תַּנְיָא כְּוָתֵהּ דְּרָבָא תַּנְיָא כְּוָתֵהּ דְּרַבָּה רַבִּי שִׁמְעוֹן בֶּן יוֹחַי אָמַר אֵין מְשַׁלֶּמֶת אֶלָּא דְּמֵי עָמִיר בִּלְבָד
תַּנְיָא כְּוָתֵהּ דְּרָבָא אִם נֶהֱנֵית מְשַׁלֶּמֶת מַה שֶּׁנֶּהֱנֵית כֵּיצַד אָכְלָה קַב אוֹ קַבַּיִם אֵין אוֹמְרִים תְּשַׁלֵּם דְּמֵיהֶן אֶלָּא אוֹמְדִין כַּמָּה אָדָם רוֹצֶה לְהַאֲכִיל לִבְהֶמְתּוֹ דָּבָר הָרָאוּי לָהּ אַף עַל פִּי שֶׁאֵינוֹ רָגִיל לְפִיכָךְ אָכְלָה חִטִּין אוֹ דָּבָר הָרַע לָהּ פְּטוּרָה
אֲמַר לֵהּ רַב חִסְדָּא לְרָמֵי בַּר חָמָא לָא הֲוֵית גַּבַּן בְּאוּרְתָּא בִּתְחוּמָא דְּאִבַּעְיָא לַן מִלֵּי מְעַלְּיָתָא אֲמַר מַאי מִלֵּי מְעַלְּיָתָא אֲמַר לֵהּ הַדָּר בַּחֲצַר חֲבֵרוֹ שֶׁלֹּא מִדַּעְתּוֹ צָרִיךְ לְהַעֲלוֹת לוֹ שָׂכָר אוֹ אֵין צָרִיךְ
הֵיכִי דָמֵי אִלֵּימָא בְּחָצֵר דְּלָא קָיְמָא לְאַגְרָא וְגַבְרָא דְּלָא עֲבִיד לְמֵיגַר זֶה לֹא נֶהֱנֶה וְזֶה לֹא חָסֵר אֶלָּא בְּחָצֵר דְּקָיְמָא לְאַגְרָא וְגַבְרָא דַּעֲבִיד לְמֵיגַר זֶה נֶהֱנֶה וְזֶה חָסֵר
לָא צְרִיכָא בְּחָצֵר דְּלָא קָיְמָא לְאַגְרָא וְגַבְרָא דַּעֲבִיד לְמֵיגַר מַאי מָצֵי אֲמַר לֵהּ מַאי חַסַּרְתָּךְ אוֹ דִלְמָא מָצֵי אָמַר

 *** דף כ: *** 

הָא אִתְהֲנִית
אֲמַר לֵהּ מַתְנִיתִין הִיא הֵי מַתְנִיתִין אֲמַר לֵהּ לְכִי תְּשַׁמֵּשׁ לִי שְׁקַל סוּדָרֵהּ כְּרַךְ לֵהּ אֲמַר לֵהּ אִם נֶהֱנֵית מְשַׁלֶּמֶת מַה שֶּׁנֶּהֱנֵית
אָמַר רָבָא כַּמָּה לָא חָלֵי וְלָא מַרְגֵּשׁ גַּבְרָא דְּמָרֵהּ סַיְּעֵהּ דְּאַף עַל גַּב דְּלָא דָּמֵי לְמַתְנִיתִין קַבְּלַהּ מִנֵּהּ הַאי זֶה נֶהֱנֶה וְזֶה חָסֵר וְהַאי זֶה נֶהֱנֶה וְזֶה לֹא חָסֵר הוּא
וְרָמֵי בַּר חָמָא סְתַם פֵּרוֹת בִּרְשׁוּת הָרַבִּים אַפְקוֹרֵי מַפְקַר לְהוּ
תְּנַן הַמַּקִּיף חֲבֵרוֹ מִשָּׁלֹשׁ רוּחוֹתָיו וְגָדַר אֶת הָרִאשׁוֹנָה וְאֶת הַשְּׁנִיָּה וְאֶת הַשְּׁלִישִׁית אֵין מְחַיְּבִין אוֹתוֹ הָא רְבִיעִית מְחַיְּבִין אוֹתוֹ
שְׁמַע מִנַּהּ זֶה נֶהֱנֶה וְזֶה לֹא חָסֵר חַיָּב שָׁאנֵי הָתָם דַּאֲמַר לֵהּ אַתְּ גְּרַמְתְּ לִי הֶקֵּפָא יַתִּירָא
תָּא שְׁמַע אָמַר רַבִּי יוֹסֵי אִם עָמַד נִקָּף וְגָדַר אֶת הָרְבִיעִית מְגַלְגְּלִין עָלָיו אֶת הַכֹּל טַעְמָא דְּגָדַר נִקָּף הָא מַקִּיף פָּטוּר
שְׁמַע מִנַּהּ זֶה נֶהֱנֶה וְזֶה לֹא חָסֵר פָּטוּר שָׁאנֵי הָתָם דְּאָמַר לֵהּ לְדִידִי סַגִּי לִי בִּנְטִירָא בַּר זוּזָא
תָּא שְׁמַע הַבַּיִת וְהָעֲלִיָּה שֶׁל שְׁנַיִם שֶׁנָּפְלוּ אָמַר בַּעַל הָעֲלִיָּה לְבַעַל הַבַּיִת לִבְנוֹת וְהוּא אֵינוֹ רוֹצֶה הֲרֵי בַּעַל הָעֲלִיָּה בּוֹנֶה בַּיִת וְיוֹשֵׁב בָּהּ עַד שֶׁיִּתֵּן לוֹ יְצִיאוֹתָיו
יְצִיאוֹתָיו הוּא דִּמְחַיֵּב לֵהּ בַּעַל הַבַּיִת הָא שְׂכָרוֹ לָא שְׁמַע מִנַּהּ זֶה נֶהֱנֶה וְזֶה לֹא חָסֵר פָּטוּר שָׁאנֵי הָתָם דְּבֵיתָא לַעֲלִיָּה מִשְׁתַּעְבַּד
תָּא שְׁמַע רַבִּי יְהוּדָה אוֹמֵר אַף זֶה הַדָּר בַּחֲצַר חֲבֵרוֹ שֶׁלֹּא מִדַּעְתּוֹ צָרִיךְ לְהַעֲלוֹת לוֹ שָׂכָר שְׁמַע מִנַּהּ זֶה נֶהֱנֶה וְזֶה לֹא חָסֵר חַיָּב שָׁאנֵי הָתָם מִשּׁוּם שַׁחְרוּרִיתָא דְאַשְׁיָיתָא
שַׁלְּחוּהָ בֵּי רַבִּי אַמֵּי אָמַר וְכִי מָה עָשָׂה לוֹ וּמָה חִסְּרוֹ וּמָה הִזִּיקוֹ רַבִּי חִיָּא בַּר אַבָּא אָמַר נִתְיַשֵּׁב בַּדָּבָר הֲדַר שַׁלְּחוּהָ קַמֵּהּ דְּרַבִּי חִיָּא בַּר אַבָּא אָמַר כֻּלֵּהּ הַאי שָׁלְחוּ לִי וְאָזְלִי אִלּוּ אַשְׁכַּחִי בַּהּ טַעְמָא לָא שָׁלַחְנָא לְהוּ
אִתְּמַר רַב כָּהֲנָא אָמַר רַבִּי יוֹחָנָן אֵינוֹ צָרִיךְ לְהַעֲלוֹת לוֹ שָׂכָר רַבִּי אֲבָהוּ אָמַר רַבִּי יוֹחָנָן צָרִיךְ לְהַעֲלוֹת לוֹ שָׂכָר
אָמַר רַב פָּפָּא הָא דְּרַבִּי אֲבָהוּ לָאו בְּפֵרוּשׁ אִתְּמַר אֶלָּא מִכְּלָלָא אִתְּמַר דִּתְנַן נָטַל אֶבֶן אוֹ קוֹרָה שֶׁל הֶקְדֵּשׁ הֲרֵי זֶה לֹא מָעַל
נְתָנָהּ לַחֲבֵרוֹ הוּא מָעַל וַחֲבֵרוֹ לֹא מָעַל בְּנָאָהּ לְתוֹךְ בֵּיתוֹ הֲרֵי זֶה לֹא מָעַל עַד שֶׁיָּדוּר תַּחְתֶּיהָ שָׁוֶה פְּרוּטָה
וְאָמַר שְׁמוּאֵל וְהוּא שֶׁהִנִּיחָהּ עַל פִּי אֲרֻבָּה
וְיָתֵב רַבִּי אֲבָהוּ קַמֵּהּ דְּרַבִּי יוֹחָנָן וְקָאָמַר מִשְּׁמֵהּ דִּשְׁמוּאֵל זֹאת אוֹמֶרֶת הַדָּר בַּחֲצַר חֲבֵרוֹ שֶׁלֹּא מִדַּעְתּוֹ צָרִיךְ לְהַעֲלוֹת לוֹ שָׂכָר וּשְׁתֵק לֵהּ
אִיהוּ סָבַר מִדִּשְׁתֵק מוֹדֶה לֵהּ וְלָא הִיא אַשְׁגּוֹחֵי לָא אַשְׁגַּח בֵּהּ
כִּדְרַבָּה דְּאָמַר רַבָּה הֶקְדֵּשׁ שֶׁלֹּא מִדַּעַת

 *** דף כא. *** 

כְּהֶדְיוֹט מִדַּעַת דָּמֵי
שְׁלַח לֵהּ רַבִּי אַבָּא בַּר זַבְדָּא לְמָרֵי בַּר מָר בְּעִי מִנֵּהּ מֵרַב הוּנָא הַדָּר בַּחֲצַר חֲבֵרוֹ שֶׁלֹּא מִדַּעְתּוֹ צָרִיךְ לְהַעֲלוֹת לוֹ שָׂכָר אוֹ לָא אַדְּהָכִי נָח נַפְשֵׁהּ דְּרַב הוּנָא
אֲמַר לֵהּ רַבָּה בַּר רַב הוּנָא הָכִי אָמַר אַבָּא מָרִי מִשְּׁמֵהּ דְּרַב אֵינוֹ צָרִיךְ לְהַעֲלוֹת לוֹ שָׂכָר וְהַשּׂוֹכֵר בַּיִת מֵרְאוּבֵן מַעֲלֶה שָׂכָר לְשִׁמְעוֹן שִׁמְעוֹן מַאי עֲבִידְתֵּהּ הָכִי קָאָמַר נִמְצָא הַבַּיִת שֶׁל שִׁמְעוֹן מַעֲלֶה לוֹ שָׂכָר
תַּרְתֵּי הָא דְּקָיְמָא לְאַגְרָא הָא דְּלָא קָיְמָא לְאַגְרָא
אִתְּמַר נָמֵי אָמַר רַבִּי חִיָּא בַּר אָבִין אָמַר רַב וְאָמְרִי לַהּ אָמַר רַבִּי חִיָּא בַּר אָבִין אָמַר רַב הוּנָא הַדָּר בַּחֲצַר חֲבֵרוֹ שֶׁלֹּא מִדַּעְתּוֹ אֵינוֹ צָרִיךְ לְהַעֲלוֹת לוֹ שָׂכָר וְהַשּׂוֹכֵר בַּיִת מִבְּנֵי הָעִיר מַעֲלֶה שָׂכָר לַבְּעָלִים בְּעָלִים מַאי עֲבִידְתַּיְהוּ הָכִי קָאָמַר נִמְצְאוּ לוֹ בְּעָלִים מַעֲלִין לָהֶן שָׂכָר
תַּרְתֵּי הָא דְּקָיְמָא לְאַגְרָא הָא דְּלָא קָיְמָא לְאַגְרָא
אָמַר רַב סְחוֹרָה אָמַר רַב הוּנָא אָמַר רַב הַדָּר בַּחֲצַר חֲבֵרוֹ שֶׁלֹּא מִדַּעְתּוֹ אֵין צָרִיךְ לְהַעֲלוֹת לוֹ שָׂכָר מִשּׁוּם שֶׁנֶּאֱמַר וּשְׁאִיָּה יֻכַּת שַׁעַר אָמַר מָר בַּר רַב אָשֵׁי לְדִידִי חֲזֵי לֵהּ וּמְנַגַּח כִּי תוֹרָא רַב יוֹסֵף אָמַר בֵּיתָא מְיַתְּבָא יָתֵב
מַאי בֵּינַיְהוּ אִכָּא בֵּינַיְהוּ דְּקָא מִשְׁתַּמַּשׁ בֵּהּ בְּצִיבֵי וְתִבְנָא
הָהוּא גַּבְרָא דִּבְנָה אַפַּדְנָא אַקִּילְקַלְתָּא דְיַתְמֵי אַגְבְּיֵהּ רַב נַחְמָן לְאַפַּדְנֵהּ מִנֵּהּ לֵימָא קָסָבַר רַב נַחְמָן הַדָּר בַּחֲצַר חֲבֵרוֹ שֶׁלֹּא מִדַּעְתּוֹ צָרִיךְ לְהַעֲלוֹת לוֹ שָׂכָר הָהוּא מֵעִקָּרָא קַרְמְנָאֵי הֲווֹ דָּיְרִי בֵּהּ וְיָהֲבִי לְהוּ לְיַתְמֵי דָּבָר מוּעָט אֲמַר לֵהּ זִיל פַּיְּסִינְהוּ לְיַתְמֵי וְלָא אַשְׁגַּח אַגְבְּיֵהּ רַב נַחְמָן לְאַפַּדְנֵהּ מִנֵּהּ
כֵּיצַד מְשַׁלֶּמֶת מַה שֶּׁנֶּהֱנֵית וְכוּ' אָמַר רַב וּבְמַחְזֶרֶת וּשְׁמוּאֵל אָמַר אֲפִלּוּ מַחְזֶרֶת נָמֵי פָּטוּר
וְלִשְׁמוּאֵל הֵיכִי מַשְׁכַּחַתְּ לַהּ דִּמְחַיֵּב כְּגוֹן דִּשְׁבַקְתַּהּ לִרְחָבָה וַאֲזַלָה וְקָמָה בְּצִדֵּי רְחָבָה
וְאִכָּא דְּמַתְנֵי לְהָא שְׁמַעְתָּא בְּאַפֵּי נַפְשָׁהּ מַחְזֶרֶת רַב אָמַר חַיֶּבֶת וּשְׁמוּאֵל אָמַר פְּטוּרָה וְלִשְׁמוּאֵל מְשַׁלֶּמֶת מַה שֶּׁהִזִּיקָה הֵיכִי מַשְׁכַּחַתְּ לַהּ דִּמְחַיְּבָא כְּגוֹן דִּשְׁבַקָה לִרְחָבָה וַאֲזַלָה וְקָמָה בְּצִדֵּי רְחָבָה
מֵתִיב רַב נַחְמָן בַּר יִצְחָק מִפֶּתַח הַחֲנוּת מְשַׁלֶּמֶת מַה שֶּׁנֶּהֱנֵית הֵיכִי מַשְׁכַּחַתְּ לַהּ פְּשִׁיטָא בְּמַחְזֶרֶת וְקָאָמַר (מָר) מַה שֶּׁנֶּהֱנֵית מַה שֶּׁנֶּהֱנֵית אִין מַה שֶּׁהִזִּיקָה לָא
הוּא מוֹתֵב לַהּ וְהוּא מְפָרֵק לַהּ דְּקַיְמָא בְּקֶרֶן זָוִית
אִכָּא דְּאָמְרִי מַחְזֶרֶת כֻּלֵּי עָלְמָא לָא פְּלִיגִי דְּחַיֶּבֶת כִּי פְּלִיגִי בְּמַקְצֶה מָקוֹם מֵרְשׁוּתוֹ לִרְשׁוּת הָרַבִּים
וְהָכִי אִתְּמַר אָמַר רַב לֹא שָׁנוּ אֶלָּא מַחְזֶרֶת אֲבָל מַקְצֶה מָקוֹם מֵרְשׁוּתוֹ לִרְשׁוּת הָרַבִּים פְּטוּרָה וּשְׁמוּאֵל אָמַר אֲפִלּוּ מַקְצֶה מָקוֹם מֵרְשׁוּתוֹ לִרְשׁוּת הָרַבִּים חַיֶּבֶת
לֵימָא בְּבוֹר בִּרְשׁוּתוֹ קָמִפַּלְגִי רַב דְּאָמַר פָּטוּר קָסָבַר בּוֹר בִּרְשׁוּתוֹ חַיָּב
וּשְׁמוּאֵל דְּאָמַר חַיָּב קָסָבַר בּוֹר בִּרְשׁוּתוֹ פָּטוּר
אָמַר לְךָ רַב לְעוֹלָם אֵימָא לָךְ

 *** דף כא: *** 

בְּעָלְמָא בּוֹר בִּרְשׁוּתוֹ פָּטוּר וְשָׁאנֵי הָכָא דְּאָמַר לָאו כֹּל כְּמִינָךְ דִּמְקָרְבַתְּ לְהוּ לְפֵרוֹתָךְ לִרְשׁוּת הָרַבִּים וּמְחַיְּבַתְּ לְהוּ לְתוֹרַאי
וּשְׁמוּאֵל אָמַר בְּעָלְמָא בּוֹר בִּרְשׁוּתוֹ חַיָּב דְּבִשְׁלָמָא בּוֹר אִכָּא לְמֵימַר לָאו אַדַּעְתֵּהּ אֶלָּא פֵּרוֹת מִי אִכָּא לְמֵימַר לָאו אַדַּעְתֵּהּ הָא חָזֵי לְהוּ
לֵימָא מַחְזֶרֶת תַּנָּאֵי הִיא דְּתַנְיָא אָכְלָה מִתּוֹךְ הָרְחָבָה מְשַׁלֶּמֶת מַה שֶּׁנֶּהֱנֵית מִצִּדֵּי הָרְחָבָה מְשַׁלֶּמֶת מַה שֶּׁהִזִּיקָה דִּבְרֵי רַבִּי מֵאִיר וְרַבִּי יְהוּדָה רַבִּי יוֹסֵי וְרַבִּי אֶלְעָזָר אוֹמְרִים אֵין דַּרְכָּהּ לֶאֱכֹל אֶלָּא לְהַלֵּךְ
רַבִּי יוֹסֵי הַיְנוּ תַּנָּא קַמָּא אֶלָּא מַחְזֶרֶת אִכָּא בֵּינַיְהוּ תַּנָּא קַמָּא סָבַר מַחְזֶרֶת נָמֵי מְשַׁלֵּם מַה שֶּׁנֶּהֱנֵית וְרַבִּי יוֹסֵי סָבַר מְשַׁלֶּמֶת מַה שֶּׁהִזִּיקָה
לָא דְּכֻלֵּי עָלְמָא מַחְזֶרֶת אִי כְּרַב אִי כִּשְׁמוּאֵל וְהָכָא בְּבִעֵר בִּשְׂדֵה אַחֵר קָא מִפַּלְגִי מָר סָבַר וּבִעֵר בִּשְׂדֵה אַחֵר וְלֹא בִּרְשׁוּת הָרַבִּים וּמָר סָבַר וּבִעֵר בִּשְׂדֵה אַחֵר וְלֹא בִּרְשׁוּת הַמַּזִּיק
בִּרְשׁוּת הַמַּזִּיק לֵימָא פֵּירָךְ בִּרְשׁוּתִי מַאי בָּעֵי אֶלָּא דְּאִלְפָא וְרַבִּי אוֹשַׁעְיָא אִכָּא בֵּינַיְהוּ
מַתְנִי' הַכֶּלֶב וְהַגְּדִי שֶׁקָּפְצוּ מֵרֹאשׁ הַגָּג וְשָׁבְרוּ אֶת הַכֵּלִים מְשַׁלֵּם נֶזֶק שָׁלֵם מִפְּנֵי שֶׁהֵן מוּעָדִין הַכֶּלֶב שֶׁנָּטַל חֲרָרָה וְהָלַךְ לְגָדִישׁ אָכַל הַחֲרָרָה וְהִדְלִיק הַגָּדִישׁ עַל הַחֲרָרָה מְשַׁלֵּם נֶזֶק שָׁלֵם וְעַל הַגָּדִישׁ מְשַׁלֵּם חֲצִי נֶזֶק
גְּמָ' טַעְמָא דְּקָפְצוּ הָא נָפְלוּ פָּטוּר אַלְמָא קָסָבַר תְּחִלָּתוֹ בִּפְשִׁיעָה וְסוֹפוֹ בְּאֹנֶס פָּטוּר
תַּנְיָא נָמֵי הָכִי הַכֶּלֶב וְהַגְּדִי שֶׁקָּפְצוּ מֵרֹאשׁ הַגָּג וְשָׁבְרוּ אֶת הַכֵּלִים מְשַׁלֵּם נֶזֶק שָׁלֵם נָפְלוּ פְּטוּרִין הָנִיחָא לְמַאן דְּאָמַר תְּחִלָּתוֹ בִּפְשִׁיעָה וְסוֹפוֹ בְּאֹנֶס פָּטוּר אֶלָּא לְמַאן דְּאָמַר חַיָּב מַאי אִכָּא לְמֵימַר
כְּגוֹן דִּמְקָרְבִי כֵּלִים לְגַבֵּי כֹתֶל דְּכִי קָפְצִי בִּקְפִיצָה לָא נָפְלִי עֲלַיְהוּ וַאֲפִלּוּ תְּחִלָּתוֹ בִּפְשִׁיעָה לֵיכָּא
אָמַר רַב זְבִיד מִשְּׁמֵהּ דְּרָבָא פְּעָמִים שֶׁאֲפִלּוּ נָפְלוּ נָמֵי חַיָּב מַשְׁכַּחַתְּ לַהּ בְּכֹתֶל רָעוּעַ מַאי נִיהוּ דְּאִבְּעִי לֵהּ לְאַסּוֹקֵי דַּעְתָּא דְּנָפְלִ[י] אַרְחֵי סוֹף סוֹף לָא נְפֻל אַרְחֵי וּנְפוּל אִינְהוּ תְּחִלָּתוֹ בִּפְשִׁיעָה וְסוֹפוֹ בְּאֹנֶס הוּא לָא צְרִיכָא בְּכֹתֶל צַר
תָּנוּ רַבָּנַן הַכֶּלֶב וְהַגְּדִי שֶׁדִּלְּגוּ מִמַּטָּה לְמַעְלָה פְּטוּרִין מִלְּמַעְלָה לְמַטָּה חַיָּבִין אָדָם וְתַרְנְגוֹל שֶׁדִּלְּגוּ בֵּין מִלְּמַעְלָה לְמַטָּה בֵּין מִלְּמַטָּה לְמַעְלָה חַיָּבִין

 *** דף כב. *** 

וְהָתַנְיָא הַכֶּלֶב וְהַגְּדִי שֶׁדִּלְּגוּ בֵּין מִלְּמַעְלָה לְמַטָּה בֵּין מִלְּמַטָּה לְמַעְלָה פְּטוּרִין תַּרְגְּמַאּ רַב פָּפָּא דְּאָפֵךְ מֵיפָךְ כַּלְבָּא בִּזְקִירָא וְגַדְיָא בִּסְרִיכָא אִי הָכִי אַמַּאי פְּטוּרִים פָּטוּר מִנֶּזֶק שָׁלֵם וְחַיָּבִין בַּחֲצִי נֶזֶק
הַכֶּלֶב שֶׁנָּטַל
אִתְּמַר רַבִּי יוֹחָנָן אָמַר אִשּׁוֹ מִשּׁוּם חִצָּיו וְרֵישׁ לָקִישׁ אָמַר אִשּׁוֹ מִשּׁוּם מָמוֹנוֹ
וְרֵישׁ לָקִישׁ מַאי טַעְמָא לָא אָמַר כְּרַבִּי יוֹחָנָן אָמַר לָךְ חִצָּיו מִכֹּחוֹ קָאָזְלִי הַאי לָא מִכֹּחוֹ קָאָזֵל וְרַבִּי יוֹחָנָן מַאי טַעְמָא לָא אָמַר כְּרֵישׁ לָקִישׁ אָמַר לָךְ מָמוֹנָא אִית בֵּהּ מַמָּשָׁא הָא לֵית בֵּהּ מַמָּשָׁא
תְּנַן הַכֶּלֶב שֶׁנָּטַל חֲרָרָה כּוּ' בִּשְׁלָמָא לְמַאן דְּאָמַר אִשּׁוֹ מִשּׁוּם חִצָּיו חִצָּיו דְּכֶלֶב הוּא
אֶלָּא לְמַאן דְּאָמַר אִשּׁוֹ מִשּׁוּם מָמוֹנוֹ הַאי אֵשׁ לָאו מָמוֹנוֹ דְּבַעַל כֶּלֶב הוּא
אָמַר לָךְ רֵישׁ לָקִישׁ הָכָא בְּמַאי עָסְקִינַן דְּאַדְּיֵהּ אַדּוֹיֵי דְּעַל חֲרָרָה מְשַׁלֵּם נֶזֶק שָׁלֵם וְעַל מָקוֹם גַּחֶלֶת מְשַׁלֵּם חֲצִי נֶזֶק וְעַל גָּדִישׁ כֻּלֵּהּ פָּטוּר
וְרַבִּי יוֹחָנָן דְּאַנְּחַהּ אַנּוֹחֵי עַל חֲרָרָה וְעַל מְקוֹם גַּחֶלֶת מְשַׁלֵּם נֶזֶק שָׁלֵם וְעַל הַגָּדִישׁ מְשַׁלֵּם חֲצִי נֶזֶק
תָּא שְׁמַע גָּמָל טָעוּן פִּשְׁתָּן וְעָבַר בִּרְשׁוּת הָרַבִּים נִכְנְסָה פִּשְׁתָּנוֹ לְתוֹךְ הַחֲנוּת (וְדָלְקוּ) [וְדָלְקָה] בְּנֵרוֹ שֶׁל חֶנְוָנִי וְהִדְלִיק אֶת הַבִּירָה בַּעַל גָּמָל חַיָּב הִנִּיחַ חֶנְוָנִי נֵרוֹ מִבַּחוּץ חֶנְוָנִי חַיָּב רַבִּי יְהוּדָה אוֹמֵר בְּנֵר חֲנֻכָּה פָּטוּר
בִּשְׁלָמָא לְמַאן דְּאָמַר אִשּׁוֹ מִשּׁוּם חִצָּיו חִצָּיו דְּגָמָל הוּא אֶלָּא לְמַאן דְּאָמַר מִשּׁוּם מָמוֹנוֹ הַאי אֵשׁ לָאו מָמוֹנָא דְּבַעַל גָּמָל הוּא אָמַר לָךְ רֵישׁ לָקִישׁ הָכָא בְּמַאי עָסְקִינַן בִּמְסַכְסֶכֶת כׇּל הַבִּירָה כֻּלָּהּ
אִי הָכִי אֵימָא סֵיפָא אִם הִנִּיחַ חֶנְוָנִי נֵרוֹ מִבַּחוּץ חֶנְוָנִי חַיָּב וְאִי בִּמְסַכְסֶכֶת אַמַּאי חַיָּב בְּשֶׁעָמְדָה
עָמְדָה וְסִכְסְכָה כׇּל שֶׁכֵּן דְּחֶנְוָנִי פָּטוּר וּבַעַל גָּמָל חַיָּב אָמַר רַב הוּנָא בַּר מָנוֹחַ מִשְּׁמֵהּ דְּרַב אִיקָא הָכָא בְּמַאי עָסְקִינַן כְּגוֹן שֶׁעָמְדָה לְהַטִּיל מֵימֶיהָ

 *** דף כב: *** 

רֵישָׁא בַּעַל גָּמָל חַיָּב דְּלָא אִבְּעִי לֵהּ לְאַפּוֹשֵׁי בִּטְעִינָה סֵיפָא חֶנְוָנִי חַיָּב דְּלָא אִבְּעִי לֵהּ לְאַנּוֹחֵי נֵרוֹ מֵאַבָּרַאי
תָּא שְׁמַע הַמַּדְלִיק אֶת הַגָּדִישׁ וְהָיָה גְּדִי כָּפוּת לוֹ וְעֶבֶד סָמוּךְ לוֹ וְנִשְׂרַף עִמּוֹ חַיָּב עֶבֶד כָּפוּת לוֹ וּגְדִי סָמוּךְ לוֹ וְנִשְׂרַף עִמּוֹ פָּטוּר
בִּשְׁלָמָא לְמַאן דְּאָמַר אִשּׁוֹ מִשּׁוּם חִצָּיו מִשּׁוּם הָכִי פָּטוּר אֶלָּא לְמַאן דְּאָמַר אִשּׁוֹ מִשּׁוּם מָמוֹנוֹ אַמַּאי פָּטוּר אִלּוּ קְטַל תּוֹרֵהּ עַבְדָּא הָכִי נָמֵי דְּלָא מִחַיַּב
אָמַר לְךָ רַבִּי שִׁמְעוֹן בֶּן לָקִישׁ הָכָא בְּמַאי עָסְקִינַן כְּשֶׁהִצִּית בְּגוּפוֹ שֶׁל עֶבֶד דְּקָם לֵהּ בִּדְרַבָּה מִנֵּהּ
אִי הָכִי מַאי לְמֵימְרָא לָא צְרִיכָא בִּגְדִי דְּחַד וְעֶבֶד דְּחַד
תָּא שְׁמַע הַשּׁוֹלֵחַ אֶת הַבְּעֵרָה בְּיַד חֵרֵשׁ שׁוֹטֶה וְקָטָן פָּטוּר מִדִּינֵי אָדָם וְחַיָּב בְּדִינֵי שָׁמַיִם
בִּשְׁלָמָא לְמַאן דְּאָמַר אִשּׁוֹ מִשּׁוּם חִצָּיו חִצָּיו דְּחֵרֵשׁ הוּא אֶלָּא לְמַאן דְּאָמַר אִשּׁוֹ מִשּׁוּם מָמוֹנוֹ אִלּוּ מָסַר שׁוֹרוֹ לְחֵרֵשׁ שׁוֹטֶה וְקָטָן הָכִי נָמֵי דְּלָא מִחַיַּב
הָא אִתְּמַר עֲלַהּ אָמַר רֵישׁ לָקִישׁ מִשְּׁמֵהּ דְּחִזְקִיָּה לֹא שָׁנוּ אֶלָּא כְּשֶׁמָּסַר לוֹ גַּחֶלֶת וְלִבָּהּ אֲבָל מָסַר לוֹ שַׁלְהֶבֶת חַיָּב מַאי טַעְמָא בָּרִי הֶזֵּקָא
וְרַבִּי יוֹחָנָן אָמַר אֲפִלּוּ שַׁלְהֶבֶת פָּטוּר קָסָבַר צְבָתָא דְחֵרֵשׁ קָא גָרֵים לָא מִחַיַּב עַד דְּמָסַר לֵהּ גְּוָזָא סִלְתָּא וּשְׁרָגָא
אָמַר רָבָא קְרָא וּמַתְנִיתָא מְסַיַּע לֵהּ לְרַבִּי יוֹחָנָן קְרָא דִּכְתִיב כִּי תֵצֵא אֵשׁ תֵּצֵא מֵעַצְמָהּ יְשַׁלֵּם הַמַּבְעִר אֶת הַבְּעֵרָה שְׁמַע מִנַּהּ אִשּׁוֹ מִשּׁוּם חִצָּיו
מַתְנִיתָא דְּתַנְיָא פָּתַח הַכָּתוּב

 *** דף כג. *** 

בְּנִזְקֵי מָמוֹנוֹ וְסִיֵּם בְּנִזְקֵי גוּפוֹ לוֹמַר לְךָ אִשּׁוֹ מִשּׁוּם חִצָּיו
אָמַר רָבָא קַשְׁיָא לֵהּ לְאַבָּיֵי לְמַאן דְּאָמַר אִשּׁוֹ מִשּׁוּם חִצָּיו טָמוּן בָּאֵשׁ דִּפְטַר רַחֲמָנָא הֵיכִי מַשְׁכַּחַתְּ לַהּ
וְנִיחָא לֵהּ כְּגוֹן שֶׁנָּפְלָה דְּלֵקָה לְאוֹתוֹ חָצֵר וְנָפְלָה גָּדֵר שֶׁלֹּא מֵחֲמַת דְּלֵקָה וְהָלְכָה וְהִדְלִיקָה וְהִזִּיקָה בְּחָצֵר אַחֶרֶת דְּהָתָם כְּלוֹ לֵהּ חִצָּיו
אִי הָכִי לְעִנְיַן גָּלוּי נָמֵי כְּלוֹ לֵהּ חִצָּיו
אֶלָּא לְמַאן דְּאִית לֵהּ מִשּׁוּם חִצָּיו אִית לֵהּ נָמֵי מִשּׁוּם מָמוֹנוֹ וּכְגוֹן שֶׁהָיָה לוֹ לְגׇדְרָהּ וְלֹא גְּדָרָהּ דְּהָתָם שׁוֹרוֹ הוּא וְלָא טְפַח בְּאַפֵּהּ
וְכִי מֵאַחַר דְּמַאן דְּאִית לֵהּ מִשּׁוּם חִצָּיו אִית לֵהּ נָמֵי מִשּׁוּם מָמוֹנוֹ מַאי בֵּינַיְהוּ
אִכָּא בֵּינַיְהוּ לְחַיְּבוֹ בְּאַרְבָּעָה דְּבָרִים
עַל הַחֲרָרָה מְשַׁלֵּם כּוּ' מַאן חַיָּב בַּעַל כֶּלֶב וְלִחַיַּב נָמֵי בַּעַל גַּחֶלֶת בְּשֶׁשִּׁמֵּר גַּחַלְתּוֹ
אִי כְּשֶׁשִּׁמֵּר גַּחַלְתּוֹ מַאי בָּעֵי כֶּלֶב הָתָם בְּשֶׁחָתַר אָמַר רַב מָרִי בְּרֵהּ דְּרַב כָּהֲנָא זֹאת אוֹמֶרֶת סְתָם דְּלָתוֹת חֲתוּרוֹת הֵן אֵצֶל כֶּלֶב
דְּאַכְלַהּ הֵיכָא אִלֵּימָא דְּאַכְלַהּ בְּגָדִישׁ דְּעָלְמָא הָא בָּעֵינַן וּבִעֵר בִּשְׂדֵה אַחֵר וְלֵיכָּא לָא צְרִיכָא דְּאַכְלַהּ בְּגָדִישׁ דְּבַעַל חֲרָרָה
תִּפְשׁוֹט דְּפִי פָרָה

 *** דף כג: *** 

כַּחֲצַר הַנִּזָּק דָּמֵי דְּאִי כַּחֲצַר הַמַּזִּיק דָּמֵי לֵימָא לֵהּ מַאי בָּעֵי רִפְתָּךְ בְּפֻמָּא דְּכַלְבַּאי
דְּאִבַּעְיָא לְהוּ פִּי פָרָה כַּחֲצַר הַנִּזָּק דָּמֵי אוֹ כַּחֲצַר הַמַּזִּיק דָּמֵי
וְאִי אָמְרַתְּ כַּחֲצַר הַמַּזִּיק דָּמֵי שֵׁן דְּחַיֵּב רַחֲמָנָא הֵיכִי מַשְׁכַּחַתְּ לַהּ
אָמַר רַב מָרִי בְּרֵהּ דְּרַב כָּהֲנָא כְּגוֹן שֶׁנִּתְחַכְּכָה בְּכֹתֶל לַהֲנָאָתָהּ וְטִנְּפָה פֵּרוֹת לַהֲנָאָתָהּ
מַתְקֵף לַהּ מָר זוּטְרָא וְהָא בָּעֵינָא כַּאֲשֶׁר יְבַעֵר הַגָּלָל עַד תֻּמּוֹ וְלֵיכָּא רָבִינָא אָמַר דְּשָׁף צַלְמֵי רַב אָשֵׁי אָמַר דְּפַסַּע פַּסּוֹעֵי
תָּא שְׁמַע שִׁסָּה בּוֹ אֶת הַכֶּלֶב שִׁסָּה בּוֹ אֶת הַנָּחָשׁ פָּטוּר מַאן פָּטוּר מְשַׁסֶּה פָּטוּר וְחַיָּב בַּעַל כֶּלֶב וְאִי אָמְרַתְּ כַּחֲצַר הַמַּזִּיק דָּמֵי לֵימָא לֵהּ מַאי בָּעֵי יְדָךְ בְּפֻמֵּהּ דְּכַלְבַּאי
אֵימָא פָּטוּר אַף מְשַׁסֶּה וְאִיבָּעֵית אֵימָא דְּאַפְּקֵהּ לְנִיבֵהּ וְסַרְטֵהּ
תָּא שְׁמַע הִשִּׁיךְ בּוֹ אֶת הַנָּחָשׁ רַבִּי יְהוּדָה מְחַיֵּב וַחֲכָמִים פּוֹטְרִים
וְאָמַר רַב אַחָא בַּר יַעֲקֹב כְּשֶׁתִּמְצֵי לוֹמַר לְדִבְרֵי רַבִּי יְהוּדָה אֶרֶס נָחָשׁ בֵּין שִׁנָּיו הוּא עוֹמֵד לְפִיכָךְ מַכִּישׁ בְּסַיִף וְנָחָשׁ פָּטוּר לְדִבְרֵי חֲכָמִים אֶרֶס נָחָשׁ מֵעַצְמוֹ מִקִּיא לְפִיכָךְ נָחָשׁ בִּסְקִילָה וּמַכִּישׁ פָּטוּר
וְאִי אָמְרַתְּ פִּי פָרָה כַּחֲצַר הַמַּזִּיק דָּמֵי לֵימָא לֵהּ מַאי בָּעֵי יְדָךְ בְּפֻמָּא דְחִוַּאי לְעִנְיַן קְטָלָא לָא אָמְרִינַן
וּמְנָא תֵּימְרָא דְּתַנְיָא הַנִּכְנָס לַחֲצַר בַּעַל הַבַּיִת שֶׁלֹּא בִּרְשׁוּת וּנְגָחוֹ שׁוֹרוֹ שֶׁל בַּעַל הַבַּיִת וּמֵת הַשּׁוֹר בִּסְקִילָה וּבְעָלִים פְּטוּרִים מִן הַכֹּפֶר
בְּעָלִים פְּטוּרִין מִן הַכֹּפֶר מַאי טַעְמָא דְּאָמַר לֵהּ בִּרְשׁוּתִי מַאי בָּעֵית שׁוֹרוֹ נָמֵי לֵימָא לֵהּ מַאי בָּעֵית בִּרְשׁוּתִי אֶלָּא לְעִנְיַן קְטָלָא לָא אָמְרִינַן
הָנְהוּ עִזֵּי דְּבֵי תַרְבּוּ דַּהֲווֹ מַפְסְדִי לֵהּ לְרַב יוֹסֵף אֲמַר לֵהּ לְאַבָּיֵי זִיל אֵימָא לְהוּ לְמָרַיְהוּ דְּלַצְנְעִינְהוּ אֲמַר לֵהּ אַמַּאי אֵיזִיל דְּאִי אָזֵלְנָא אָמְרִי לִי לִגְדֹּר מָר גְּדֵרָא בְּאַרְעֵהּ
וְאִי גָּדַר שֵׁן דְּחַיֵּב רַחֲמָנָא הֵיכִי מַשְׁכַּחַתְּ לַהּ כְּשֶׁחָתְרָה אִי נָמֵי דְּנָפֵל גֻּדָּא בְּלֵילְיָא
מַכְרֵז רַב יוֹסֵף וְאִיתֵּימָא רַבָּה דְּסָלְקִין לְעֵלָּא וּדְנָחֲתִין לְתַחְתָּא הָנֵי עִזֵּי דְשׁוּקָא דְּמַפְסְדִי מַתְרֵינַן בְּמָרַיְהוּ תְּרֵי וּתְלָתָא זִמְנִין אִי צָיֵת צָיֵת וְאִי לָא אָמְרִינַן לֵהּ תִּיב אַמְּסַחְתָּא וְקַבֵּל זוּזָךְ
מַתְנִי' אֵיזֶהוּ תָּם וְאֵיזֶהוּ מוּעָד מוּעָד כֹּל שֶׁהֵעִידוּ בּוֹ שְׁלֹשָׁה יָמִים וְתָם מִשֶּׁיַּחְזֹר בּוֹ שְׁלֹשָׁה יָמִים דִּבְרֵי רַבִּי יְהוּדָה רַבִּי מֵאִיר אוֹמֵר מוּעָד שֶׁהֵעִידוּ בּוֹ שְׁלֹשָׁה פְּעָמִים וְתָם כֹּל שֶׁיְּהוּ הַתִּינוֹקוֹת מְמַשְׁמְשִׁין בּוֹ וְאֵינוֹ נוֹגֵחַ
גְּמָ' מַאי טַעְמָא דְּרַבִּי יְהוּדָה אָמַר אַבָּיֵי תְּמֹל חַד מִתְּמֹל תְּרֵי שִׁלְשֹׁם תְּלָתָא וְלֹא יִשְׁמְרֶנּוּ בְּעָלָיו אֲתָאן לִנְגִיחָה רְבִיעִית
רָבָא אָמַר תְּמֹל מִתְּמֹל חַד שִׁלְשֹׁם תְּרֵי וְלָא יִשְׁמְרֶנּוּ הָאִדָּנָא חַיָּב
וְרַבִּי מֵאִיר מַאי טַעְמָא דְּתַנְיָא אָמַר רַבִּי מֵאִיר

 *** דף כד. *** 

רִחֵק נְגִיחוֹתָיו חַיָּב קֵרַב נְגִיחוֹתָיו לֹא כׇּל שֶׁכֵּן אֲמַרוּ לֵהּ זָבָה תּוֹכִיחַ שֶׁרִחֲקָה רְאִיּוֹתֶיהָ טְמֵאָה קֵרְבָה רְאִיּוֹתֶיהָ טְהוֹרָה
אָמַר לָהֶן הֲרֵי הוּא אוֹמֵר וְזֹאת תִּהְיֶה טֻמְאָתוֹ בְּזוֹבוֹ תָּלָה הַכָּתוּב אֶת הַזָּב בִּרְאִיּוֹת וְאֶת הַזָּבָה בְּיָמִים
מִמַּאי דְּהַאי וְזֹאת לְמַעוֹטֵי זָבָה מֵרְאִיּוֹת אֵימָא לְמַעוֹטֵי זָב מִיָּמִים אָמַר קְרָא וְהַזָּב אֶת זוֹבוֹ לַזָּכָר וְלַנְּקֵבָה מַקִּישׁ זָכָר לִנְקֵבָה מָה נְקֵבָה בְּיָמִים אַף זָכָר בְּיָמִים
וְלַקֵּשׁ נְקֵבָה לְזָכָר מָה זָכָר בִּרְאִיּוֹת אַף נְקֵבָה בִּרְאִיּוֹת הָא מַעֵט רַחֲמָנָא וְזֹאת
וּמָה רָאִיתָ מִסְתַּבְּרָא קָאֵי בִּרְאִיּוֹת מְמַעֵט רְאִיּוֹת קָאֵי בִּרְאִיּוֹת מְמַעֵט יָמִים
תָּנוּ רַבָּנַן אֵיזֶהוּ מוּעָד כֹּל שֶׁהֵעִידוּ בּוֹ שְׁלֹשָׁה יָמִים וְתָם שֶׁיְּהוּ הַתִּינוֹקוֹת מְמַשְׁמְשִׁין בּוֹ וְאֵינוֹ נוֹגֵחַ דִּבְרֵי רַבִּי יוֹסֵי רַבִּי שִׁמְעוֹן אוֹמֵר מוּעָד כֹּל שֶׁהֵעִידוּ בּוֹ שָׁלֹשׁ פְּעָמִים וְלֹא אָמְרוּ שְׁלֹשָׁה יָמִים אֶלָּא לַחֲזָרָה בִּלְבָד
אָמַר רַב נַחְמָן אָמַר רַב אַדָּא בַּר אַהֲבָה הֲלָכָה כְּרַבִּי יְהוּדָה בְּמוּעָד שֶׁהֲרֵי רַבִּי יוֹסֵי מוֹדֶה לוֹ וַהֲלָכָה כְּרַבִּי מֵאִיר בְּתָם שֶׁהֲרֵי רַבִּי יוֹסֵי מוֹדֶה לוֹ
אֲמַר לֵהּ רָבָא לְרַב נַחְמָן וְלֵימָא מָר הֲלָכָה כְּרַבִּי מֵאִיר בְּמוּעָד שֶׁהֲרֵי רַבִּי שִׁמְעוֹן מוֹדֶה לוֹ וַהֲלָכָה כְּרַבִּי יְהוּדָה בְּתָם שֶׁהֲרֵי רַבִּי שִׁמְעוֹן מוֹדֶה לוֹ אֲמַר לֵהּ אֲנָא כְּרַבִּי יוֹסֵי סְבִירָא לִי דְּרַבִּי יוֹסֵי נִמּוּקוֹ עִמּוֹ
אִבַּעְיָא לְהוּ שְׁלֹשָׁה יָמִים דְּקָתָנֵי לְיַעוֹדֵי תּוֹרָא אוֹ לְיַעוֹדֵי גַּבְרָא
לְמַאי נָפְקָא מִנַּהּ דְּאָתוּ תְּלָתָא כִּתֵּי סָהֲדִי בְּחַד יוֹמָא אִי אָמְרַתְּ לְיַעוֹדֵי תּוֹרָא מִיַּעַד וְאִי אָמְרַתְּ לְיַעוֹדֵי גַּבְרָא לָא מִיַּעַד מֵימָר אָמַר הַשְׁתָּא הוּא דְּקָמַסְהֲדוּ בִּי מַאי
תָּא שְׁמַע אֵין הַשּׁוֹר נַעֲשֶׂה מוּעָד עַד שֶׁיָּעִידוּ בּוֹ בִּפְנֵי בְעָלִים וּבִפְנֵי בֵית דִּין הֵעִידוּ בּוֹ בִּפְנֵי בֵית דִּין וְשֶׁלֹּא בִּפְנֵי בְעָלִים בִּפְנֵי בְעָלִים וְשֶׁלֹּא בִּפְנֵי בֵית דִּין אֵינוֹ נַעֲשֶׂה מוּעָד עַד שֶׁיָּעִידוּ בּוֹ בִּפְנֵי בֵית דִּין וּבִפְנֵי בְעָלִים
הֶעִידוּהוּ שְׁנַיִם בָּרִאשׁוֹנָה וּשְׁנַיִם בַּשְּׁנִיָּה וּשְׁנַיִם בַּשְּׁלִישִׁית הֲרֵי כָּאן שָׁלֹשׁ עֵדִיּוֹת וְהֵן עֵדוּת אַחַת לַהֲזָמָה
נִמְצֵאת כַּת רִאשׁוֹנָה זוֹמֶמֶת הֲרֵי כָּאן שְׁתֵּי עֵדִיּוֹת וְהוּא פָּטוּר וְהֵן פְּטוּרִים נִמְצֵאת כַּת שְׁנִיָּה זוֹמֶמֶת הֲרֵי כָּאן עֵדוּת אַחַת וְהוּא פָּטוּר וְהֵן פְּטוּרִים
נִמְצֵאת כַּת שְׁלִישִׁית זוֹמֶמֶת כֻּלָּן חַיָּבִין וְעַל זֶה נֶאֱמַר וַעֲשִׂיתֶם לוֹ כַּאֲשֶׁר זָמַם וְגוֹ'
אִי אָמְרַתְּ לְיַעוֹדֵי תּוֹרָא שַׁפִּיר

 *** דף כד: *** 

אֶלָּא אִי אָמְרַתְּ לְיַעוֹדֵי גַּבְרָא לֵימְרוּ הָנָךְ קַמָּאֵי אֲנַן מִי הֲוָה יָדְעִינַן דְּבָתַר תְּלָתָא יוֹמֵי אָתוּ הָנֵי וּמְיַעֲדִי לֵהּ
אָמַר רַב אָשֵׁי אַמְרִיתַהּ לִשְׁמַעְתָּא קַמֵּהּ דְּרַב כָּהֲנָא וַאֲמַר לִי וּלְיַעוֹדֵי תּוֹרָא מִי נִיחָא וְלֵימְרוּ הָנָךְ בָּתְרָאֵי אֲנַן מְנָא יָדְעִינַן דְּכֹל דְּקָאֵי בֵּי דִינָא לְאַסְהוֹדֵי בְּתוֹרָא קָאָתוּ אֲנַן לְחַיּוֹבֵי גַּבְרָא פַּלְגָא נִזְקָא אָתֵינַן
דְּקָמְרַמְּזִי רַמּוֹזֵי רַב אָשֵׁי אָמַר כְּשֶׁבָּאוּ רְצוּפִים
רָבִינָא אָמַר בְּמַכִּירִין בַּעַל הַשּׁוֹר וְאֵין מַכִּירִין אֶת הַשּׁוֹר
אֶלָּא הֵיכִי מְיַעֲדִי לֵהּ דְּאָמְרִי תּוֹרָא נַגְּחָנָא אִית לָךְ בְּבַקְרָךְ אִבְּעִי לָךְ לְנַטּוֹרֵי לְכוּלֵּהּ בַּקְרָא
אִבַּעְיָא לְהוּ הַמְשַׁסֶּה כַּלְבּוֹ שֶׁל חֲבֵרוֹ בַּחֲבֵרוֹ מַהוּ מְשַׁסֶּה וַדַּאי פָּטוּר בַּעַל כֶּלֶב מַאי מִי אָמְרִינַן מָצֵי אָמַר לֵהּ אֲנָא מַאי עָבֵדְנָא לֵהּ אוֹ דִלְמָא אָמְרִינַן לֵהּ כֵּוָן דְּיָדְעַתְּ בְּכַלְבָּךְ דִּמְשַׁסֵּי לֵהּ וּמִשְׁתַּסֵּי לָא אִבְּעִי לָךְ לְאַשְׁהוֹיֵהּ
אָמַר רַבִּי זֵירָא תָּא שְׁמַע וְתָם שֶׁיְּהוּ הַתִּינוֹקוֹת מְמַשְׁמְשִׁין בּוֹ וְאֵינוֹ נוֹגֵחַ הָא נוֹגֵחַ חַיָּב אָמַר אַבָּיֵי מִי קָתָנֵי נָגַח חַיָּב דִּלְמָא הָא נָגַח לָא הָוֵי תָּם וּבְהָהִיא נְגִיחָה לָא מִחַיַּב
תָּא שְׁמַע שִׁסָּה בּוֹ אֶת הַכֶּלֶב שִׁסָּה בּוֹ נָחָשׁ פָּטוּר מַאי לָאו פָּטוּר מְשַׁסֶּה וְחַיָּב בַּעַל כֶּלֶב לָא אֵימָא פָּטוּר אַף מְשַׁסֶּה
אָמַר רָבָא אִם תִּמְצֵי לוֹמַר הַמְשַׁסֶּה כַּלְבּוֹ שֶׁל חֲבֵרוֹ בַּחֲבֵרוֹ חַיָּב שִׁסָּהוּ הוּא בְּעַצְמוֹ פָּטוּר מַאי טַעְמָא כׇּל הַמְשַׁנֶּה וּבָא אַחֵר וְשִׁנָּה בּוֹ פָּטוּר
אֲמַר לֵהּ רַב פָּפָּא לְרָבָא אִתְּמַר מִשְּׁמֵהּ דְּרֵישׁ לָקִישׁ כְּוָתָךְ דְּאָמַר רֵישׁ לָקִישׁ שְׁתֵּי פָּרוֹת בִּרְשׁוּת הָרַבִּים אַחַת רְבוּצָה וְאַחַת מְהַלֶּכֶת וּבִעֲטָה מְהַלֶּכֶת בִּרְבוּצָה פְּטוּרָה רְבוּצָה בִּמְהַלֶּכֶת חַיֶּבֶת
אֲמַר לֵהּ אֲנָא בְּהָהִיא חַיּוֹבֵי מְחַיֵּבְנָא דְּאָמְרִינַן לֵהּ כִּי אִית לָךְ רְשׁוּתָא לְסַגּוֹיֵי עֲלַי לְבַעוֹטֵי בִּי לֵית לָךְ רְשׁוּתָא
מַתְנִי' שׁוֹר הַמַּזִּיק בִּרְשׁוּת הַנִּזָּק כֵּיצַד נָגַח נָגַף נָשַׁךְ רָבַץ בָּעַט בִּרְשׁוּת הָרַבִּים מְשַׁלֵּם חֲצִי נֶזֶק בִּרְשׁוּת הַנִּזָּק רַבִּי טַרְפוֹן אוֹמֵר נֶזֶק שָׁלֵם וַחֲכָמִים אוֹמְרִים חֲצִי נֶזֶק
אֲמַר לָהֶם רַבִּי טַרְפוֹן וּמָה בִּמְקוֹם שֶׁהֵקֵל עַל הַשֵּׁן וְעַל הָרֶגֶל בִּרְשׁוּת הָרַבִּים שֶׁהוּא פָּטוּר הֶחְמִיר עֲלֵיהֶן בִּרְשׁוּת הַנִּזָּק לְשַׁלֵּם נֶזֶק שָׁלֵם מְקוֹם שֶׁהֶחְמִיר עַל הַקֶּרֶן בִּרְשׁוּת הָרַבִּים לְשַׁלֵּם חֲצִי נֶזֶק אֵינוֹ דִּין שֶׁנַּחְמִיר עָלָיו בִּרְשׁוּת הַנִּזָּק לְשַׁלֵּם נֶזֶק שָׁלֵם
אָמְרוּ לוֹ דַּיּוֹ לַבָּא מִן הַדִּין לִהְיוֹת כַּנִּדּוֹן מָה בִּרְשׁוּת הָרַבִּים חֲצִי נֶזֶק אַף בִּרְשׁוּת הַנִּזָּק חֲצִי נֶזֶק
אָמַר לָהֶם אַף אֲנִי

 *** דף כה. *** 

לֹא אָדוּן קֶרֶן מִקֶּרֶן אֲנִי אָדוּן קֶרֶן מֵרֶגֶל וּמָה בִּמְקוֹם שֶׁהֵקֵל עַל הַשֵּׁן וְעַל הָרֶגֶל בִּרְשׁוּת הָרַבִּים הֶחְמִיר בַּקֶּרֶן מָקוֹם שֶׁהֶחְמִיר עַל הַשֵּׁן וְעַל הָרֶגֶל בִּרְשׁוּת הַנִּזָּק אֵינוֹ דִּין שֶׁנַּחְמִיר בַּקֶּרֶן
אָמְרוּ לוֹ דַּיּוֹ לַבָּא מִן הַדִּין לִהְיוֹת כַּנִּדּוֹן מָה בִּרְשׁוּת הָרַבִּים חֲצִי נֶזֶק אַף בִּרְשׁוּת הַנִּזָּק חֲצִי נֶזֶק
גְּמָ' וְרַבִּי טַרְפוֹן לֵית לֵהּ דַּיּוֹ וְהָא דַּיּוֹ דְּאוֹרָיְתָא הוּא דְּתַנְיָא מִדִּין קַל וְחֹמֶר כֵּיצַד וַיֹּאמֶר ה' אֶל מֹשֶׁה וְאָבִיהָ יָרֹק יָרַק בְּפָנֶיהָ הֲלֹא תִכָּלֵם שִׁבְעַת יָמִים קַל וְחֹמֶר לַשְּׁכִינָה אַרְבָּעָה עָשָׂר יוֹם אֶלָּא דַּיּוֹ לַבָּא מִן הַדִּין לִהְיוֹת כַּנִּדּוֹן
כִּי לֵית לֵהּ דַּיּוֹ הֵיכָא דְּמִפְּרִיךְ קַל וָחֹמֶר הֵיכָא דְּלָא מִפְּרִיךְ קַל וָחֹמֶר אִית לֵהּ דַּיּוֹ הָתָם שִׁבְעָה דִּשְׁכִינָה לָא כְּתִיבִי אֲתָא קַל וָחֹמֶר אַיְתִי אַרְבֵּסַר אֲתָא דַּיּוֹ אַפֵּק שִׁבְעָה וְאוֹקֵי שִׁבְעָה
אֲבָל הָכָא חֲצִי נֶזֶק כְּתִיב וַאֲתָא קַל וָחֹמֶר וְאַיְתִי חֲצִי נֶזֶק אַחֲרִינָא וְנַעֲשָׂה נֶזֶק שָׁלֵם אִי דָּרְשַׁתְּ דַּיּוֹ אִפְּרִיךְ לֵהּ קַל וָחֹמֶר
וְרַבָּנַן שִׁבְעָה דִשְׁכִינָה כְּתִיבִי תִּסָּגֵר שִׁבְעַת יָמִים
וְרַבִּי טַרְפוֹן הָהוּא תִּסָּגֵר דְּדָרְשִׁינַן דַּיּוֹ הוּא
וְרַבָּנַן כְּתִיב קְרָא אַחֲרִינָא וַתִּסָּגֵר מִרְיָם וְרַבִּי טַרְפוֹן הָהוּא דַּאֲפִלּוּ בְּעָלְמָא דָּרְשִׁינַן דַּיּוֹ וְלֹא תֹּאמַר הָכָא מִשּׁוּם כְּבוֹדוֹ שֶׁל מֹשֶׁה אֲבָל בְּעָלְמָא לָא קָא מַשְׁמַע לַן
אֲמַר לֵהּ רַב פָּפָּא לְאַבָּיֵי וְהָא הַאי תַּנָּא דְּלָא דָּרֵישׁ דַּיּוֹ וְאַף עַל גַּב דְּלָא מִפְּרִיךְ קַל וָחֹמֶר דְּתַנְיָא קֶרִי בְּזָב מִנַּיִן וְדִין הוּא מָה טָהוֹר בְּטָהוֹר טָמֵא בְּטָמֵא טָמֵא בְּטָהוֹר אֵינוֹ דִּין שֶׁיְּהֵא טָמֵא בְּטָמֵא
וְקָא מַיְתֵי לַהּ בֵּין לְמַגָּע בֵּין לְמַשָּׂא וְאַמַּאי נֵימָא אַהֲנִי קַל וָחֹמֶר לְמַגָּע אַהֲנִי דַּיּוֹ לְאַפּוֹקֵי מַשָּׂא
וְכִי תֵּימָא לְמַגָּע לָא אִצְטְרִיךְ קַל וָחֹמֶר דְּלָא גָּרַע מִגַּבְרָא טָהוֹר אִצְטְרִיךְ סָלְקָא דַּעְתָּךְ אָמֵינָא מִקְּרֵה לָיְלָה כְּתִיב מִי שֶׁקִּרְיוֹ גּוֹרֵם לוֹ יָצָא זֶה שֶׁאֵין קִרְיוֹ גּוֹרֵם לוֹ אֶלָּא דָּבָר אַחֵר גָּרַם לוֹ קָא מַשְׁמַע לַן
מִדֵּי וְלֹא דָּבָר אַחֵר כְּתִיב
וּמַאן תַּנָּא דְּשָׁמְעַתְּ לֵהּ דְּאָמַר שִׁכְבַת זֶרַע שֶׁל זָב מְטַמְּאָה בְּמַשָּׂא לָא רַבִּי אֱלִיעֶזֶר וְלָא רַבִּי יְהוֹשֻׁעַ דִּתְנַן שִׁכְבַת זֶרַע שֶׁל זָב מְטַמְּאָה בְּמַגָּע וְאֵין מְטַמְּאָה בְּמַשָּׂא דִּבְרֵי רַבִּי אֱלִיעֶזֶר וְרַבִּי יְהוֹשֻׁעַ אוֹמֵר אַף מְטַמְּאָה בְּמַשָּׂא לְפִי שֶׁאִי אֶפְשָׁר בְּלֹא צִחְצוּחֵי זִיבָה
עַד כָּאן לָא קָאָמַר רַבִּי יְהוֹשֻׁעַ הָתָם אֶלָּא שֶׁאִי אֶפְשָׁר בְּלֹא צִחְצוּחֵי זִיבָה הָא לָאו הָכִי לָא אֶלָּא הַאי תַּנָּא הוּא דִּתְנַן לְמַעְלָה מֵהֶן

 *** דף כה: *** 

זוֹבוֹ שֶׁל זָב וְרֻקּוֹ וְשִׁכְבַת זַרְעוֹ וּמֵימֵי רַגְלָיו וְדַם הַנִּדָּה מְטַמְּאִין בֵּין בְּמַגָּע בֵּין בְּמַשָּׂא
וְדִלְמָא הָכִי נָמֵי לְפִי שֶׁאִי אֶפְשָׁר בְּלֹא צִחְצוּחֵי זִיבָה אִם כֵּן לִתְנְיַהּ גַּבֵּי זוֹבוֹ מַאי שְׁנָא דְּקָתָנֵי לַהּ גַּבֵּי רֻקּוֹ אֶלָּא מִשּׁוּם דְּאָתֵי מֵרֻקּוֹ
אֲמַר לֵהּ רַב אַחָא מִדִּפְתִּי לְרָבִנָא וְהָא הַאי תַּנָּא לָא דָּרֵישׁ דַּיּוֹ וְאַף עַל גַּב דְּלָא מִפְּרִיךְ קַל וָחֹמֶר דְּתַנְיָא מַפָּץ בְּמֵת מִנַּיִן וְדִין הוּא וּמָה פַּכִּין קְטַנִּים שֶׁטְּהוֹרִים בְּזָב מְטַמֵּא בְּמֵת מַפָּץ שֶׁמְּטַמֵּא בְּזָב אֵינוֹ דִּין שֶׁיְּטַמֵּא בְּמֵת
וְקָמַיְתֵי לַהּ בֵּין לְטֻמְאַת עֶרֶב בֵּין לְטֻמְאַת שִׁבְעָה וְאַמַּאי אֵימָא אַהֲנִי קַל וָחֹמֶר לְטֻמְאַת עֶרֶב וְאַהֲנִי דַּיּוֹ לְאַפּוֹקֵי טֻמְאַת שִׁבְעָה
אֲמַר לֵהּ כְּבָר רְמָא נִהֲלֵהּ רַב נַחְמָן בַּר זְכַרְיָה לְאַבָּיֵי וַאֲמַר לֵהּ אַבָּיֵי תַּנָּא מִמַּפָּץ בְּשֶׁרֶץ מַיְתֵי לַהּ וְהָכִי קָאָמַר מַפָּץ בְּשֶׁרֶץ מִנַּיִן וְדִין הוּא וּמָה פַּכִּין קְטַנִּים שֶׁטְּהוֹרִים בְּזָב טְמֵאִין בְּשֶׁרֶץ מַפָּץ שֶׁטָּמֵא בְּזָב אֵינוֹ דִּין שֶׁיְּהֵא טָמֵא בְּשֶׁרֶץ
אֶלָּא מַפָּץ בְּמֵת מִנַּיִן נֶאֱמַר בֶּגֶד וָעוֹר בְּשֶׁרֶץ וְנֶאֱמַר בֶּגֶד וָעוֹר בְּמֵת מָה בֶּגֶד וָעוֹר הָאָמוּר בְּשֶׁרֶץ מַפָּץ טָמֵא בּוֹ אַף בֶּגֶד וָעוֹר הָאָמוּר בְּמֵת מַפָּץ טָמֵא בּוֹ
מֻפְנֶה דְּאִי לָא מֻפְנֶה אִכָּא לְמִפְרַךְ מָה לְשֶׁרֶץ שֶׁכֵּן מְטַמֵּא בְּכַעֲדָשָׁה תֹּאמַר בְּמֵת שֶׁאֵין מְטַמֵּא בְּכַעֲדָשָׁה אֶלָּא בִּכְזַיִת
לָאיֵי אִפְּנוֹיֵי מֻפְנֶה מִכְּדֵי שֶׁרֶץ אִתַּקַּשׁ לְשִׁכְבַת זֶרַע דִּכְתִיב אוֹ אִישׁ אֲשֶׁר תֵּצֵא וְגוֹ' וּסְמִיךְ לֵהּ אוֹ אִישׁ אֲשֶׁר יִגַּע בְּכׇל שֶׁרֶץ וּכְתִיב בֵּהּ בְּשִׁכְבַת זֶרַע וְכׇל בֶּגֶד וְכׇל עוֹר אֲשֶׁר יִהְיֶה עָלָיו שִׁכְבַת זָרַע
בֶּגֶד וָעוֹר דִּכְתַב רַחֲמָנָא בְּשֶׁרֶץ לְמָה לִי שְׁמַע מִנַּהּ לְאַפְנוֹיֵי
וְאַכַּתִּי מֻפְנֶה מִצַּד אֶחָד הוּא הָנִיחָא לְמַאן דְּאָמַר מֻפְנֶה מִצַּד אֶחָד לְמֵדִין וְאֵין מְשִׁיבִין שַׁפִּיר אֶלָּא לְמַאן דְּאָמַר לְמֵדִין וּמְשִׁיבִין מַאי אִכָּא לְמֵימַר
דְּמֵת נָמֵי אִפְּנוֹיֵי מֻפְנֶה מִכְּדֵי מֵת אִתַּקַּשׁ לְשִׁכְבַת זֶרַע דִּכְתִיב וְהַנֹּגֵעַ בְּכׇל טְמֵא נֶפֶשׁ אוֹ אִישׁ אֲשֶׁר תֵּצֵא מִמֶּנּוּ וְגוֹ' וּכְתִיב בֵּהּ בְּשִׁכְבַת זֶרַע וְכׇל בֶּגֶד וְכׇל עוֹר אֲשֶׁר יִהְיֶה עָלָיו שִׁכְבַת זָרַע בֶּגֶד וָעוֹר דִּכְתַב רַחֲמָנָא בְּמֵת לְמָה לִי שְׁמַע מִנַּהּ לְאַפְנוֹיֵי וְהָוֵי מֻפְנֶה מִשְּׁנֵי צְדָדִין
הָנִיחָא לְמַאן דְּאָמַר דּוּן מִנַּהּ וְאוֹקֵי בְּאַתְרַאּ אֶלָּא לְמַאן דְּאָמַר דּוּן מִנַּהּ וּמִנַּהּ מַאי אִכָּא לְמֵימַר
אָמַר רָבָא אָמַר קְרָא וְכִבַּסְתֶּם בִּגְדֵיכֶם בַּיּוֹם הַשְּׁבִיעִי כׇּל טְמָאוֹת שֶׁאַתֶּם מִטַּמְּאִין בְּמֵת לֹא יְהוּ פְּחוּתִין מִשִּׁבְעָה
וּתְהֵא שֵׁן וָרֶגֶל חַיָּב בִּרְשׁוּת הָרַבִּים מִקַּל וָחֹמֶר וּמָה קֶרֶן שֶׁבִּרְשׁוּת הַנִּזָּק אֵינוֹ מְשַׁלֵּם אֶלָּא חֲצִי נֶזֶק בִּרְשׁוּת הָרַבִּים חַיֶּבֶת שֵׁן וָרֶגֶל שֶׁבִּרְשׁוּת הַנִּזָּק מְשַׁלֵּם נֶזֶק שָׁלֵם אֵינוֹ דִּין שֶׁבִּרְשׁוּת הָרַבִּים חַיָּב
אָמַר קְרָא וּבִעֵר בִּשְׂדֵה אַחֵר וְלֹא בִּרְשׁוּת הָרַבִּים

 *** דף כו. *** 

מִדֵּי כֻּלֵּהּ קָאָמְרִינַן פַּלְגָא קָאָמְרִינַן
אָמַר קְרָא וְחָצוּ אֶת כַּסְפּוֹ כַּסְפּוֹ שֶׁל זֶה וְלֹא כַּסְפּוֹ שֶׁל אַחֵר
וְלֹא תְּהֵא שֵׁן וָרֶגֶל חַיֶּבֶת בִּרְשׁוּת הַנִּזָּק אֶלָּא חֲצִי נֶזֶק מִקַּל וָחֹמֶר מִקֶּרֶן וּמָה קֶרֶן שֶׁבִּרְשׁוּת הָרַבִּים חַיֶּבֶת בִּרְשׁוּת הַנִּזָּק אֵינָהּ מְשַׁלֶּמֶת אֶלָּא חֲצִי נֶזֶק שֵׁן וָרֶגֶל שֶׁבִּרְשׁוּת הָרַבִּים פְּטוּרָה אֵינוֹ דִּין שֶׁבִּרְשׁוּת הַנִּזָּק מְשַׁלֵּם חֲצִי נֶזֶק
אָמַר קְרָא יְשַׁלֵּם תַּשְׁלוּמִין מְעַלְּיָא
וְלֹא תְּהֵא קֶרֶן בִּרְשׁוּת הָרַבִּים חַיָּב מִקַּל וָחֹמֶר וּמָה שֵׁן וָרֶגֶל שֶׁבִּרְשׁוּת הַנִּזָּק נֶזֶק שָׁלֵם בִּרְשׁוּת הָרַבִּים פְּטוּרָה קֶרֶן שֶׁבִּרְשׁוּת הַנִּזָּק חֲצִי נֶזֶק אֵינוֹ דִּין שֶׁבִּרְשׁוּת הָרַבִּים פְּטוּרָה
אָמַר רַבִּי יוֹחָנָן אָמַר קְרָא יֶחֱצוּן אֵין חֲצִי נֶזֶק חָלוּק לֹא בִּרְשׁוּת הָרַבִּים וְלֹא בִּרְשׁוּת הַיָּחִיד
וִיהֵא אָדָם חַיָּב בְּכֹפֶר מִקַּל וָחֹמֶר וּמָה שׁוֹר שֶׁאֵינוֹ חַיָּב בְּאַרְבָּעָה דְּבָרִים חַיָּב בְּכֹפֶר אָדָם שֶׁחַיָּב בְּאַרְבָּעָה דְּבָרִים אֵינוֹ דִּין שֶׁיְּהֵא חַיָּב בְּכֹפֶר
אָמַר קְרָא כְּכֹל אֲשֶׁר יוּשַׁת עָלָיו עָלָיו וְלֹא עַל אָדָם
וִיהֵא שׁוֹר חַיָּב בְּאַרְבָּעָה דְּבָרִים מִקַּל וְחֹמֶר וּמָה אָדָם שֶׁאֵינוֹ חַיָּב בְּכֹפֶר חַיָּב בְּאַרְבָּעָה דְּבָרִים שׁוֹר שֶׁחַיָּב בְּכֹפֶר אֵינוֹ דִּין שֶׁיְּהֵא חַיָּב בְּאַרְבָּעָה דְּבָרִים
אָמַר קְרָא אִישׁ בַּעֲמִיתוֹ וְלֹא שׁוֹר בַּעֲמִיתוֹ
אִבַּעְיָא לְהוּ רֶגֶל שֶׁדָּרְסָה עַל גַּבֵּי תִּינוֹק בַּחֲצַר הַנִּזָּק מַהוּ שֶׁתְּשַׁלֵּם כֹּפֶר מִי אָמְרִינַן מִדֵּי דְּהָוֵה אַקֶּרֶן קֶרֶן כֵּוָן דַּעֲבַד תְּרֵי וּתְלָתָא זִמְנֵי אוֹרְחֵהּ הוּא וּמְשַׁלֵּם כֹּפֶר הָכָא נָמֵי לָא שְׁנָא
אוֹ דִלְמָא קֶרֶן כַּוָּנָתוֹ לְהַזִּיק הַאי אֵין כַּוָּנָתוֹ לְהַזִּיק
תָּא שְׁמַע הִכְנִיס שׁוֹרוֹ לַחֲצַר בַּעַל הַבַּיִת שֶׁלֹּא בִּרְשׁוּת וּנְגָחוֹ לְבַעַל הַבַּיִת וָמֵת הַשּׁוֹר בִּסְקִילָה וּבְעָלָיו בֵּין תָּם בֵּין מוּעָד מְשַׁלֵּם כֹּפֶר שָׁלֵם דִּבְרֵי רַבִּי טַרְפוֹן
כֹּפֶר שָׁלֵם בְּתָם לְרַבִּי טַרְפוֹן מְנָא לֵהּ לָאו מִשּׁוּם דְּסָבַר לֵהּ כְּרַבִּי יוֹסֵי הַגְּלִילִי דְּאָמַר תָּם מְשַׁלֵּם חֲצִי כֹפֶר בִּרְשׁוּת הָרַבִּים וּמַיְתֵי לַהּ מִקַּל וָחֹמֶר מֵרֶגֶל אַלְמָא אִכָּא כֹּפֶר בְּרֶגֶל
אָמַר רַב שִׁימִי מִנְּהַרְדְּעָא תַּנָּא מִנְּזָקִין דְּרֶגֶל מַיְתֵי לַהּ
וְלִפְרוֹךְ מָה לִנְזָקִין דְּרֶגֶל שֶׁכֵּן יֶשְׁנָן בְּאֵשׁ מִטָּמוּן
מָה לְטָמוּן שֶׁכֵּן יֶשְׁנוֹ בְּבוֹר מִכֵּלִים
מָה לְכֵלִים שֶׁיֶּשְׁנָן בְּאֵשׁ מִכֵּלִים טְמוּנִים מָה לְכֵלִים טְמוּנִים שֶׁיֶּשְׁנָן בְּאָדָם
אֶלָּא לָאו שְׁמַע מִנַּהּ מִכֹּפֶר דְּרֶגֶל מַיְתֵי לַהּ אַלְמָא אִכָּא כֹּפֶר בְּרֶגֶל שְׁמַע מִנַּהּ
אֲמַר לֵהּ רַב אַחָא מִדִּפְתִּי לְרָבִנָא הָכִי נָמֵי מִסְתַּבְּרָא דְּאִכָּא כֹּפֶר בְּרֶגֶל דְּאִי סָלְקָא דַעְתָּךְ לֵיכָּא כֹּפֶר בְּרֶגֶל וְתַנָּא מִנְּזָקִין דְּרֶגֶל מַיְתֵי לַהּ לִפְרוֹךְ מָה לִנְזָקִין דְּרֶגֶל שֶׁכֵּן יֶשְׁנָן בְּרֶגֶל
אֶלָּא לָאו שְׁמַע מִנַּהּ מִכֹּפֶר דְּרֶגֶל מַיְתֵי לַהּ אַלְמָא אִכָּא כֹּפֶר בְּרֶגֶל שְׁמַע מִנַּהּ
מַתְנִי' אָדָם מוּעָד לְעוֹלָם בֵּין שׁוֹגֵג בֵּין מֵזִיד בֵּין עֵר בֵּין יָשֵׁן סִמֵּא אֶת עֵין חֲבֵרוֹ וְשִׁיבֵּר אֶת הַכֵּלִים מְשַׁלֵּם נֶזֶק שָׁלֵם
גְּמָ' קָתָנֵי סִמֵּא אֶת עֵין חֲבֵרוֹ דֻּמְיָא דְּשִׁיבֵּר אֶת הַכֵּלִים מָה הָתָם נֶזֶק אִין אַרְבָּעָה דְּבָרִים לָא אַף סִמֵּא אֶת עֵין חֲבֵרוֹ נֶזֶק אִין אַרְבָּעָה דְּבָרִים לָא

 *** דף כו: *** 

מְנָא הָנֵי מִלֵּי אָמַר חִזְקִיָּה וְכֵן תָּנָא דְּבֵי חִזְקִיָּה אָמַר קְרָא פֶּצַע תַּחַת פָּצַע לְחַיְּבוֹ עַל הַשּׁוֹגֵג כְּמֵזִיד וְעַל הָאֹנֶס כְּרָצוֹן
הַאי מִבְּעֵי לֵהּ לִתֵּן צַעַר בִּמְקוֹם נֶזֶק אִם כֵּן לִכְתֹּב קְרָא פֶּצַע בְּפָצַע מַאי תַּחַת פָּצַע שְׁמַע מִנַּהּ תַּרְתֵּי
אָמַר רַבָּה הָיְתָה אֶבֶן מֻנַּחַת לוֹ בְּחֵיקוֹ וְלֹא הִכִּיר בָּהּ וְעָמַד וְנָפְלָה לְעִנְיַן נְזָקִין חַיָּב לְעִנְיַן אַרְבָּעָה דְּבָרִים פָּטוּר לְעִנְיַן שַׁבָּת מְלֶאכֶת מַחְשֶׁבֶת אָסְרָה תּוֹרָה לְעִנְיַן גָּלוּת פָּטוּר
לְעִנְיַן עֶבֶד פְּלֻגְתָּא דְּרַבָּן שִׁמְעוֹן בֶּן גַּמְלִיאֵל וְרַבָּנַן דְּתַנְיָא הֲרֵי שֶׁהָיָה רַבּוֹ רוֹפֵא וְאָמַר לוֹ כְּחֹל עֵינִי וְסִמְּאָהּ חֲתֹר לִי שִׁנִּי וְהִפִּילָהּ שִׂחֵק בָּאָדוֹן וְיָצָא לְחֵרוּת
רַבָּן שִׁמְעוֹן בֶּן גַּמְלִיאֵל אוֹמֵר וְשִׁחֲתָהּ עַד שֶׁיִּתְכַּוֵּן לְשַׁחֲתָהּ
הִכִּיר בָּהּ וּשְׁכֵחָהּ וְעָמַד וְנָפְלָה לְעִנְיַן נְזָקִין חַיָּב לְעִנְיַן אַרְבָּעָה דְּבָרִים פָּטוּר לְעִנְיַן גָּלוּת חַיָּב דְּאָמַר קְרָא בִּשְׁגָגָה מִכְּלָל דַּהֲוָה לֵהּ יְדִיעָה וְהָא הַוְיָא לֵהּ יְדִיעָה לְעִנְיַן שַׁבָּת פָּטוּר לְעִנְיַן עֶבֶד פְּלֻגְתָּא דְּרַבָּן שִׁמְעוֹן בֶּן גַּמְלִיאֵל וְרַבָּנַן
נִתְכַּוֵּן לִזְרוֹק שְׁתַּיִם וְזָרַק אַרְבַּע לְעִנְיַן נְזָקִין חַיָּב לְעִנְיַן אַרְבָּעָה דְּבָרִים פָּטוּר לְעִנְיַן שַׁבָּת מְלֶאכֶת מַחְשֶׁבֶת בָּעֵינַן לְעִנְיַן גָּלוּת אֲשֶׁר לֹא צָדָה אָמַר רַחֲמָנָא פְּרָט לְנִתְכַּוֵּן לִזְרֹק שְׁתַּיִם וְזָרַק אַרְבַּע לְעִנְיַן עֶבֶד פְּלֻגְתָּא דְּרַבָּן שִׁמְעוֹן בֶּן גַּמְלִיאֵל וְרַבָּנַן
נִתְכַּוֵּן לִזְרֹק אַרְבַּע וְזָרַק שְׁמֹנֶה לְעִנְיַן נְזָקִין חַיָּב לְעִנְיַן אַרְבָּעָה דְּבָרִים פָּטוּר לְעִנְיַן שַׁבָּת בְּאוֹמֵר כׇּל מָקוֹם שֶׁתִּרְצֶה תָּנוּחַ אִין אִי לָא לָא לְעִנְיַן גָּלוּת אֲשֶׁר לֹא צָדָה פְּרָט לְנִתְכַּוֵּן לִזְרֹק אַרְבַּע וְזָרַק שְׁמֹנֶה לְעִנְיַן עֶבֶד פְּלֻגְתָּא דְּרַבָּן שִׁמְעוֹן בֶּן גַּמְלִיאֵל וְרַבָּנַן
וְאָמַר רַבָּה זָרַק כְּלִי מֵרֹאשׁ הַגָּג וּבָא אַחֵר וּשְׁבָרוֹ בְּמַקֵּל פָּטוּר מַאי טַעְמָא מָנָא תְּבִירָא תָּבַר
וְאָמַר רַבָּה זָרַק כְּלִי מֵרֹאשׁ הַגָּג וְהָיוּ תַּחְתָּיו כָּרִים אוֹ כְסָתוֹת בָּא אַחֵר וְסִלְּקָן אוֹ קָדַם [הוּא] וְסִלְּקָן פָּטוּר מַאי טַעְמָא בְּעִדָּנָא דְּשַׁדְיֵהּ פַּסּוֹקֵי מְפַסְּקִי גִּירֵהּ
וְאָמַר רַבָּה זָרַק תִּינוֹק מֵרֹאשׁ הַגָּג וּבָא אַחֵר וְקִבְּלוֹ בְּסַיִף פְּלוּגְתָּא דְּרַבִּי יְהוּדָה בֶּן בְּתֵירָא וְרַבָּנַן דְּתַנְיָא הִכּוּהוּ עֲשָׂרָה בְּנֵי אָדָם בַּעֲשָׂרָה מַקְלוֹת בֵּין בְּבַת אַחַת בֵּין בָּזֶה אַחַר זֶה כֻּלָּן

 *** דף כז. *** 

פְּטוּרִין רַבִּי יְהוּדָה בֶּן בְּתֵירָא אוֹמֵר בְּזֶה אַחַר זֶה הָאַחֲרוֹן חַיָּב מִפְּנֵי שֶׁקֵּרַב מִיתָתוֹ
בָּא שׁוֹר וְקִבְּלוֹ בְּקַרְנָיו פְּלֻגְתָּא דְּרַבִּי יִשְׁמָעֵאל בְּנוֹ שֶׁל יוֹחָנָן בֶּן בְּרֹקָא וְרַבָּנַן דְּתַנְיָא וְנָתַן פִּדְיֹן נַפְשׁוֹ דְּמֵי נִזָּק רַבִּי יִשְׁמָעֵאל בְּנוֹ שֶׁל רַבִּי יוֹחָנָן בֶּן בְּרֹקָא אוֹמֵר דְּמֵי מַזִּיק
וְאָמַר רַבָּה נָפַל מֵרֹאשׁ הַגָּג וְנִתְקַע בְּאִשָּׁה חַיָּב בְּאַרְבָּעָה דְּבָרִים וּבִיבִמְתּוֹ לֹא קָנָה
חַיָּב בְּנֶזֶק בְּצַעַר בְּרִפּוּי בְּשֶׁבֶת אֲבָל בּשֶׁת לָא דִּתְנַן אֵינוֹ חַיָּב עַל הַבֹּשֶׁת עַד שֶׁיְּהֵא מִתְכַּוֵּן
וְאָמַר רַבָּה נָפַל מֵרֹאשׁ הַגָּג בְּרוּחַ שֶׁאֵינָהּ מְצוּיָה וְהִזִּיק וּבִיֵּשׁ חַיָּב עַל הַנֶּזֶק וּפָטוּר בְּאַרְבָּעָה דְּבָרִים בְּרוּחַ מְצוּיָה וְהִזִּיק וּבִיֵּשׁ חַיָּב בְּאַרְבָּעָה דְּבָרִים וּפָטוּר עַל הַבֹּשֶׁת וְאִם נִתְהַפֵּךְ חַיָּב אַף עַל הַבֹּשֶׁת
דְּתַנְיָא מִמַּשְׁמָע שֶׁנֶּאֱמַר וְשָׁלְחָה יָדָהּ אֵינִי יוֹדֵעַ שֶׁהֶחֱזִיקָה מָה תַּלְמוּד לוֹמַר וְהֶחֱזִיקָה לוֹמַר לְךָ כֵּיוָן שֶׁנִּתְכַּוֵּן לְהַזִּיק אַף עַל פִּי שֶׁלֹּא נִתְכַּוֵּן לְבַיֵּשׁ
וְאָמַר רַבָּה הִנִּיחַ לוֹ גַּחֶלֶת עַל לִבּוֹ וָמֵת פָּטוּר עַל בִּגְדּוֹ וְנִשְׂרַף חַיָּב
אָמַר רָבָא תַּרְוַיְהוּ תְּנַנְהִי עַל לִבּוֹ דִּתְנַן כָּבַשׁ עָלָיו לְתוֹךְ הָאוּר אוֹ לְתוֹךְ הַמַּיִם וְאֵינוֹ יָכוֹל לַעֲלוֹת מִשָּׁם וָמֵת חַיָּב דְּחָפוֹ לְתוֹךְ הָאוּר אוֹ לְתוֹךְ הַמַּיִם וְיָכוֹל לַעֲלוֹת מִשָּׁם וָמֵת פָּטוּר
בִּגְדּוֹ דִּתְנַן קְרַע אֶת כְּסוּתִי שַׁבֵּר אֶת כַּדִּי חַיָּב עַל מְנָת לִפְטֹר פָּטוּר
בָּעֵי רַבָּה הִנִּיחַ גַּחֶלֶת עַל לֵב עַבְדּוֹ מַהוּ כְּגוּפוֹ דָּמֵי אוֹ כְּמָמוֹנוֹ דָּמֵי אִם תִּמְצָא לוֹמַר כְּגוּפוֹ דָּמֵי שׁוֹרוֹ מַהוּ
הֲדַר פַּשְׁטַהּ עַבְדּוֹ כְּגוּפוֹ שׁוֹרוֹ כְּמָמוֹנוֹ
הֲדַרַן עֲלָךְ כֵּיצַד הָרֶגֶל
מַתְנִי' הַמַּנִּיחַ אֶת הַכַּד בִּרְשׁוּת הָרַבִּים וּבָא אַחֵר וְנִתְקַל בָּהּ וּשְׁבָרָהּ פָּטוּר וְאִם הֻזַּק בָּהּ בַּעַל הֶחָבִית חַיָּב בְּנִזְקוֹ
גְּמָ' פָּתַח בְּכַד וְסִיֵּם בְּחָבִית
וּתְנַן נָמֵי זֶה בָּא בְּחָבִיתוֹ וְזֶה בָּא בְּקוֹרָתוֹ נִשְׁבְּרָה כַּדּוֹ שֶׁל זֶה בְּקוֹרָתוֹ שֶׁל זֶה פָּטוּר פָּתַח בְּחָבִית וְסִיֵּם בְּכַד
וּתְנַן נָמֵי זֶה בָּא בְּחָבִיתוֹ שֶׁל יַיִן וְזֶה בָּא בְּכַדּוֹ שֶׁל דְּבַשׁ נִסְדְּקָה חָבִית שֶׁל דְּבַשׁ וְשָׁפַךְ זֶה יֵינוֹ וְהִצִּיל אֶת הַדְּבַשׁ לְתוֹכוֹ אֵין לוֹ אֶלָּא שְׂכָרוֹ פָּתַח בְּכַד וְסִיֵּם בְּחָבִית
אָמַר רַב פָּפָּא הַיְנוּ כַּד הַיְנוּ חָבִית לְמַאי נָפְקָא מִנַּהּ לְמִקָּח וּמִמְכָּר
הֵיכִי דָמֵי אִלֵּימָא בְּאַתְרָא דְּכַדָּא לָא קָרוּ חָבִית וְחָבִית לָא קָרוּ כַּדָּא הָא לָא קָרוּ לַהּ
לָא צְרִיכָא דְּרֻבָּא קָרוּ לַהּ לְכַדָּא כַּדָּא וּלְחָבִיתָא חָבִיתָא וְאִכָּא נָמֵי דְּקָרוּ לְחָבִיתָא כַּדָּא וּלְכַדָּא חָבִיתָא מַהוּ דְּתֵימָא זִיל בָּתַר רֻבָּא

 *** דף כז: *** 

קָא מַשְׁמַע לַן דְּאֵין הוֹלְכִין בְּמָמוֹן אַחַר הָרֹב
וּבָא אַחֵר וְנִתְקַל בָּהּ וּשְׁבָרָהּ פָּטוּר אַמַּאי פָּטוּר אִבְּעִי לֵהּ לְעַיּוֹנֵי וּמֵיזַל
אָמְרִי דְּבֵי רַב מִשְּׁמֵהּ דְּרַב בִּמְמַלֵּא רְשׁוּת הָרַבִּים כֻּלָּהּ חָבִיּוֹת שְׁמוּאֵל אָמַר בַּאֲפֵלָה שָׁנוּ רַבִּי יוֹחָנָן אָמַר בְּקֶרֶן זָוִית
אָמַר רַב פָּפָּא לָא דַּיְקָא מַתְנִיתִין אֶלָּא אוֹ כִּשְׁמוּאֵל אוֹ כְּרַבִּי יוֹחָנָן דְּאִי כְּרַב מַאי אִרְיָא נִתְקַל אֲפִלּוּ שָׁבַר נָמֵי
אָמַר רַב זְבִיד מִשְּׁמֵהּ דְּרָבָא הוּא הַדִּין דַּאֲפִלּוּ שָׁבַר וְהַאי דְּקָתָנֵי נִתְקַל אַיְּדֵי דְּבָעֵי לְמִתְנֵי סֵיפָא וְאִם הֻזַּק בָּהּ בַּעַל חָבִית חַיָּב בְּנִזְקוֹ דְּדַוְקָא נִתְקַל אֲבָל שָׁבַר לָא מַאי טַעְמָא הוּא דְּאַזֵּק אַנַּפְשֵׁהּ קָתָנֵי רֵישָׁא נִתְקַל
אֲמַר לֵהּ רַבִּי אַבָּא לְרַב אָשֵׁי הָכִי אָמְרִי בְּמַעְרְבָא מִשְּׁמֵהּ דְּרַבִּי עֻלָּא לְפִי שֶׁאֵין דַּרְכָּן שֶׁל בְּנֵי אָדָם לְהִתְבּוֹנֵן בַּדְּרָכִים
הֲוָה עוֹבָדָא בִּנְהַרְדְּעָא וְחַיֵּב שְׁמוּאֵל בְּפֻמְבְּדִיתָא וְחַיֵּב רָבָא
בִּשְׁלָמָא שְׁמוּאֵל כִּשְׁמַעְתֵּהּ אֶלָּא רָבָא לֵימָא כִּשְׁמוּאֵל סְבִירָא לֵהּ
אָמַר רַב פָּפָּא קַרְנָא דְּעַצְרָא הָוֵי דְּכֵוָן דְּבִרְשׁוּת קָעָבְדִי אִבְּעִי לֵהּ לְעַיּוֹנֵי וּמֵיזַל
שְׁלַח לֵהּ רַב חִסְדָּא לְרַב נַחְמָן הֲרֵי אָמְרוּ לִרְכֻבָּה שָׁלֹשׁ וְלִבְעִיטָה חָמֵשׁ וְלִסְנוֹקֶרֶת שְׁלֹשׁ עֶשְׂרֵה לְפַנְדָּא דְמָרָא וּלְקוֹפִינָא דְּמָרָא מַאי
שְׁלַח לֵהּ חִסְדָּא חִסְדָּא קְנָסָא קָא מַגְבֵּית בְּבָבֶל אֵימָא לִי גּוּפָא דְעוֹבָדָא הֵיכִי הֲוָה
שְׁלַח לֵהּ דְּהָהוּא גַּרְגּוּתָא דְּבֵי תְרֵי דְּכׇל יוֹמָא הֲוָה דָּלֵי חַד מִנַּיְהוּ אֲתָא חַד קָא דָלֵי בְּיוֹמָא דְּלָא דִּילֵהּ אֲמַר לֵהּ יוֹמָא דִּידִי הוּא לָא אַשְׁגַּח בֵּהּ שְׁקַל פַּנְדָּא דְּמָרָא מַחְיֵהּ
אֲמַר לֵהּ מְאָה פַּנְדֵי בְּפַנְדָּא לִמְחֲיֵהּ אֲפִלּוּ לְמַאן דְּאָמַר לָא עָבֵד אִינִישׁ דִּינָא לְנַפְשֵׁהּ בִּמְקוֹם פְּסֵדָא עָבֵד אִינִישׁ דִּינָא לְנַפְשֵׁהּ
דְּאִתְּמַר רַב יְהוּדָה אָמַר לָא עָבֵד אִינִישׁ דִּינָא לְנַפְשֵׁהּ רַב נַחְמָן אָמַר עָבֵד אִינִישׁ דִּינָא לְנַפְשֵׁהּ
הֵיכָא דְּאִכָּא פְּסֵדָא כֻּלֵּי עָלְמָא לָא פְּלִיגִי דְּעָבֵד אִינִישׁ דִּינָא לְנַפְשֵׁהּ כִּי פְּלִיגִי הֵיכָא דְּלֵיכָּא פְּסֵדָא רַב יְהוּדָה אָמַר לָא עָבֵד אִינִישׁ דִּינָא לְנַפְשֵׁהּ דְּכֵוָן דְּלֵיכָּא פְּסֵדָא לֵיזִיל קַמֵּהּ דַּיָּנָא רַב נַחְמָן אָמַר עָבֵד אִינִישׁ דִּינָא לְנַפְשֵׁהּ דְּכֵוָן דִּבְדִין עָבֵד לָא טָרַח
מֵתִיב רַב כָּהֲנָא בֶּן בַּג בַּג אוֹמֵר אַל תִּכָּנֵס לַחֲצַר חֲבֵרְךָ לִטּוֹל אֶת שֶׁלְּךָ שֶׁלֹּא בִּרְשׁוּת שֶׁמָּא תֵּרָאֶה עָלָיו כְּגַנָּב אֶלָּא שְׁבֹר אֶת שִׁנָּיו וֶאֱמֹר לוֹ שֶׁלִּי אֲנִי נוֹטֵל
אֲמַר לֵהּ

 *** דף כח. *** 

עִמָּךְ בֶּן בַּג בַּג יְחִידָאָה הוּא וּפְלִיגִי רַבָּנַן עֲלֵהּ
רַבִּי יַנַּאי אָמַר מַאי שְׁבֹר אֶת שִׁנָּיו בַּדִּין
אִי הָכִי וֶאֱמֹר לוֹ וְאוֹמְרִים לוֹ מִבְּעֵי לֵהּ שֶׁלִּי אֲנִי נוֹטֵל שֶׁלּוֹ הוּא נוֹטֵל מִבְּעֵי לֵהּ קַשְׁיָא
תָּא שְׁמַע שׁוֹר שֶׁעָלָה עַל גַּבֵּי חֲבֵרוֹ לְהׇרְגוֹ וּבָא בַּעַל הַתַּחְתּוֹן וְשָׁמַט אֶת שֶׁלּוֹ וְנָפַל עֶלְיוֹן וָמֵת פָּטוּר מַאי לָאו בְּמוּעָד דְּלֵיכָּא פְּסֵידָא
לָא בְּתָם דְּאִכָּא פְּסֵדָא
אִי הָכִי אֵימָא סֵיפָא דְּחָפוֹ לָעֶלְיוֹן וָמֵת חַיָּב וְאִי בְּתָם אַמַּאי חַיָּב
שֶׁהָיָה לוֹ לְשׇׁמְטוֹ וְלֹא שְׁמָטוֹ
תָּא שְׁמַע הַמְמַלֵּא חֲצַר חֲבֵרוֹ כַּדֵּי יַיִן וְכַדֵּי שֶׁמֶן בַּעַל הֶחָצֵר מְשַׁבֵּר וְיוֹצֵא מְשַׁבֵּר וְנִכְנָס
אָמַר רַב נַחְמָן בַּר יִצְחָק מְשַׁבֵּר וְיוֹצֵא לְבֵית דִּין מְשַׁבֵּר וְנִכְנָס לְהָבִיא זְכִיּוֹתָיו
תָּא שְׁמַע מִנַּיִן לְנִרְצָע שֶׁכָּלוּ לוֹ יָמָיו וְרַבּוֹ מְסַרְהֵב בּוֹ לָצֵאת וְחָבַל וְעָשָׂה בּוֹ חַבּוּרָה שֶׁהוּא פָּטוּר
תַּלְמוּד לוֹמַר לֹא תִקְּחוּ כֹפֶר לָשׁוּב לֹא תִּקְחוּ כֹּפֶר לַשָּׁב
הָכָא בְּמַאי עָסְקִינַן בְּעַבְדָּא גַּנָּבָא
עַד הָאִדָּנָא לָא גְּנַב וְהַשְׁתָּא גָּנֵב עַד הָאִדָּנָא הֲוָה אֵימְתֵהּ דְּרַבֵּהּ עֲלֵהּ הַשְׁתָּא לֵית לֵהּ אֵימְתָא דְּרַבֵּהּ עֲלֵהּ
רַב נַחְמָן בַּר יִצְחָק אָמַר בְּעֶבֶד שֶׁמָּסַר לוֹ רַבּוֹ שִׁפְחָה כְּנַעֲנִית עַד הָאִדָּנָא הֶתֵּירָא וְהַשְׁתָּא אִסּוּרָא
תָּא שְׁמַע הַמַּנִּיחַ אֶת הַכַּד בִּרְשׁוּת הָרַבִּים וּבָא אַחֵר וְנִתְקַל בָּהּ וּשְׁבָרָהּ פָּטוּר טַעְמָא דְּנִתְקַל בָּהּ הָא שְׁבָרָהּ חַיָּב
אָמַר רַב זְבִיד מִשְּׁמֵהּ דְּרָבָא הוּא הַדִּין אֲפִלּוּ שְׁבָרָהּ וְהַאי דְּקָתָנֵי נִתְקַל אַיְּדֵי דְּקָבָעֵי לְמִתְנֵי סֵיפָא אִם הֻזַּק בַּעַל חָבִית חַיָּב בְּנִזְקוֹ דְּדַוְקָא נִתְקַל אֲבָל שָׁבַר לָא דְּהוּא אַזֵּק נַפְשֵׁהּ קָתָנֵי רֵישָׁא נִתְקַל
תָּא שְׁמַע וְקַצֹּתָה אֶת כַּפָּהּ מָמוֹן מַאי לָאו בְּשֶׁאֵינָהּ יְכוֹלָה לְהַצִּיל עַל יְדֵי דָּבָר אַחֵר לֹא שֶׁיְּכוֹלָה לְהַצִּיל עַל יְדֵי דָּבָר אַחֵר
אֲבָל אֵינָהּ יְכוֹלָה לְהַצִּיל עַל יְדֵי דָּבָר אַחֵר פְּטוּרָה אִי הָכִי אַדְּתָנֵי סֵיפָא וְשָׁלְחָה יָדָהּ פְּרָט לִשְׁלִיחַ בֵּית דִּין לִפְלוֹג וְלִתְנֵי בְּדִידַהּ בַּמֶּה דְּבָרִים אֲמוּרִים בְּשֶׁיְּכוֹלָה לְהַצִּיל עַל יְדֵי דָּבָר אַחֵר אֲבָל אֵינָהּ יְכוֹלָה לְהַצִּיל עַל יְדֵי דָּבָר אַחֵר פְּטוּרָה
הָכִי נָמֵי קָאָמַר בַּמֶּה דְּבָרִים אֲמוּרִים בְּשֶׁיְּכוֹלָה לְהַצִּיל עַל יְדֵי דָּבָר אַחֵר אֲבָל אֵינָהּ יְכוֹלָה לְהַצִּיל עַל יְדֵי דָּבָר אַחֵר נַעֲשָׂה יָדָהּ כִּשְׁלִיחַ בֵּית דִּין וּפְטוּרָה
תָּא שְׁמַע הֲרֵי שֶׁהָיְתָה דֶּרֶךְ הָרַבִּים עוֹבֶרֶת בְּתוֹךְ שָׂדֵהוּ נְטָלָהּ וְנָתַן לָהֶם מִן הַצַּד מַה שֶּׁנָּתַן נָתַן וְשֶׁלּוֹ לֹא הִגִּיעוֹ
וְאִי אָמְרַתְּ עָבֵד אִינִישׁ דִּינָא לְנַפְשֵׁהּ לִנְקֹט פַּזְרָא וְלִיתֵב
אָמַר רַב זְבִיד מִשְּׁמֵהּ דְּרָבָא גְּזֵרָה שֶׁמָּא יִתֵּן לָהֶם דֶּרֶךְ עֲקַלָּתוֹן
רַב מְשַׁרְשְׁיָא אָמַר בְּנוֹתֵן לָהֶם דֶּרֶךְ עֲקַלָּתוֹן
רַב אָשֵׁי אָמַר כֹּל מִן הַצַּד דֶּרֶךְ עֲקַלָּתוֹן הוּא קְרוֹבָה לָזֶה וּרְחוֹקָה לָזֶה
אִי הָכִי אַמַּאי שֶׁלּוֹ לֹא הִגִּיעוֹ לֵימָא לְהוּ שְׁקוּלוּ דִּידְכוּ וְהַבוּ לִי דִּידִי
מִשּׁוּם דְּרַב יְהוּדָה דְּאָמַר רַב יְהוּדָה מֵצַר שֶׁהֶחֱזִיקוּ בּוֹ רַבִּים אָסוּר לְקַלְקְלוֹ
תָּא שְׁמַע בַּעַל הַבַּיִת שֶׁהִנִּיחַ פֵּאָה מִצַּד אֶחָד וּבָאוּ עֲנִיִּים וְנָטְלוּ מִצַּד אַחֵר זֶה וָזֶה פֵּאָה וְאִי אָמְרַתְּ עָבֵד אִינִישׁ דִּינָא לְנַפְשֵׁהּ אַמַּאי זֶה וָזֶה פֵּאָה לִנְקֹט פַּזְרָא וְלִיתֵב
אָמַר רָבָא מַאי זֶה וָזֶה פֵּאָה לְפׇטְרָן מִן הַמַּעֲשֵׂר
כִּדְתַנְיָא הַמַּפְקִיר אֶת כַּרְמוֹ וְהִשְׁכִּים בַּבֹּקֶר וּבְצָרוֹ חַיָּב בְּפֶרֶט וּבְעוֹלֵלוֹת וּבְשִׁכְחָה וּבְפֵאָה וּפָטוּר מִן הַמַּעֲשֵׂר
מַתְנִי' נִשְׁבְּרָה כַּדּוֹ בִּרְשׁוּת הָרַבִּים וְהֻחְלַק אֶחָד בַּמַּיִם אוֹ שֶׁלָּקָה בְּחַרְסִית חַיָּב רַבִּי יְהוּדָה אוֹמֵר בְּמִתְכַּוֵּן חַיָּב בְּאֵינוֹ מִתְכַּוֵּן פָּטוּר
גְּמָ' אָמַר רַב יְהוּדָה אָמַר רַב לֹא שָׁנוּ אֶלָּא שֶׁטִּנְּפוּ כֵּלָיו בַּמַּיִם

 *** דף כח: *** 

אֲבָל הוּא עַצְמוֹ פָּטוּר קַרְקַע עוֹלָם הִזִּיקַתּוּ
כִּי אַמְרִיתַהּ קַמֵּהּ דִּשְׁמוּאֵל אָמַר לִי מִכְּדֵי אַבְנוֹ וְסַכִּינוֹ וּמַשָּׂאוֹ מִבּוֹרוֹ לָמַדְנוּ וְכֻלָּן אֲנִי קוֹרֵא בָּהֶן שׁוֹר וְלֹא אָדָם חֲמוֹר וְלֹא כֵּלִים
וְהָנֵי מִלֵּי לְעִנְיַן קְטָלָא אֲבָל לְעִנְיַן נְזָקִין אָדָם חַיָּב וְכֵלִים פְּטוּרִין
וְרַב הָנֵי מִלֵּי הֵיכָא דְּאַפְקְרִינְהוּ אֲבָל הֵיכָא דְּלָא אַפְקְרִינְהוּ מָמוֹנוֹ הוּא
מֵתִיב רַב אוֹשַׁעְיָא וְנָפַל שָׁמָּה שּׁוֹר אוֹ חֲמוֹר שׁוֹר וְלֹא אָדָם חֲמוֹר וְלֹא כֵּלִים מִכָּאן אָמְרוּ נָפַל לְתוֹכוֹ שׁוֹר וְכֵלָיו וְנִשְׁתַּבְּרוּ חֲמוֹר וְכֵלָיו וְנִתְקָרְעוּ חַיָּב עַל הַבְּהֵמָה וּפָטוּר עַל הַכֵּלִים הָא לְמָה זֶה דּוֹמֶה לְאַבְנוֹ וְסַכִּינוֹ וּמַשָּׂאוֹ שֶׁהִנִּיחָן בִּרְשׁוּת הָרַבִּים וְהִזִּיקוּ
אַדְּרַבָּה מָה דּוֹמֶה לָזֶה מִבְּעֵי לֵהּ אֶלָּא מַאי דּוֹמֶה לָזֶה אַבְנוֹ וְסַכִּינוֹ וּמַשָּׂאוֹ שֶׁהִנִּיחָן בִּרְשׁוּת הָרַבִּים וְהִזִּיקוּ
לְפִיכָךְ אִם הֵטִיחַ צְלוֹחִיתוֹ בְּאֶבֶן חַיָּב
רֵישָׁא קַשְׁיָא לְרַב וְסֵיפָא קַשְׁיָא לִשְׁמוּאֵל
וּלְטַעְמָךְ תִּקְשֵׁי לָךְ הִיא גּוּפָא (קַשְׁיָא) רֵישָׁא פָּטוּר וְסֵיפָא חַיָּב
אֶלָּא רַב מְתָרֵץ לְטַעְמֵהּ וּשְׁמוּאֵל מְתָרֵץ לְטַעְמֵהּ
רַב מְתָרֵץ לְטַעְמֵהּ בַּמֶּה דְּבָרִים אֲמוּרִים כְּשֶׁהִפְקִירָן אֲבָל לֹא הִפְקִירָן חַיָּב לְפִיכָךְ הֵטִיחַ צְלוֹחִיתוֹ בְּאֶבֶן חַיָּב
וּשְׁמוּאֵל מְתָרֵץ לְטַעְמֵהּ הַשְׁתָּא דְּאָמְרַתְּ אַבְנוֹ סַכִּינוֹ וּמַשָּׂאוֹ כְּבוֹרוֹ דָּמֵי לְרַבִּי יְהוּדָה דִּמְחַיֵּב עַל נִזְקֵי כֵלִים בְּבוֹר לְפִיכָךְ הֵטִיחַ צְלוֹחִיתוֹ בְּאֶבֶן חַיָּב
אָמַר רַבִּי אֶלְעָזָר לֹא שָׁנוּ אֶלָּא שֶׁנִּתְקַל בָּאֶבֶן וְנִשּׁוֹף בָּאֶבֶן אֲבָל נִתְקַל בַּקַּרְקַע וְנִשּׁוֹף בָּאֶבֶן פָּטוּר
כְּמַאן דְּלָא כְּרַבִּי נָתָן
אִיכָּא דְּאָמְרִי אָמַר רַבִּי אֶלְעָזָר לָא תֵּימָא בְּנִתְקַל בָּאֶבֶן וְנִשּׁוֹף בָּאֶבֶן הוּא דְּמִחַיַּב אֲבָל נִתְקַל בַּקַּרְקַע וְנִשּׁוֹף בָּאֶבֶן פָּטוּר אֶלָּא אֲפִלּוּ נִתְקַל בַּקַּרְקַע וְנִשּׁוֹף בָּאֶבֶן חַיָּב כְּמַאן כְּרַבִּי נָתָן
רַבִּי יְהוּדָה אוֹמֵר בְּמִתְכַּוֵּן חַיָּב וְכוּ' הֵיכִי דָּמֵי מִתְכַּוֵּן
אָמַר רַבָּה בְּמִתְכַּוֵּן לְהוֹרִידָהּ לְמַטָּה מִכְּתֵפוֹ אֲמַר לֵהּ אַבָּיֵי מִכְּלָל דִּמְחַיֵּב רַבִּי מֵאִיר אֲפִלּוּ נִפְשְׁרָה אֲמַר לֵהּ אִין מְחַיֵּב הָיָה רַבִּי מֵאִיר אֲפִלּוּ אׇזְנָהּ בְּיָדוֹ
אַמַּאי אָנוּס הוּא וְאֹנֶס רַחֲמָנָא פַּטְרֵהּ דִּכְתִיב וְלַנַּעֲרָה לֹא תַעֲשֶׂה דָבָר
וְכִי תֵּימָא הָנֵי מִלֵּי לְעִנְיַן קְטָלָא אֲבָל לְעִנְיַן נְזָקִין חַיָּב וְהָתַנְיָא נִשְׁבְּרָה כַּדּוֹ וְלֹא סִלְּקָהּ נָפְלָה גְּמַלּוֹ וְלֹא הֶעֱמִידָה רַבִּי מֵאִיר מְחַיֵּב בְּהֶזֵּקָן וַחֲכָמִים אוֹמְרִים

 *** דף כט. *** 

פָּטוּר מִדִּינֵי אָדָם וְחַיָּב בְּדִינֵי שָׁמַיִם
וּמוֹדִים חֲכָמִים לְרַבִּי מֵאִיר בְּאַבְנוֹ סַכִּינוֹ וּמַשָּׂאוֹ שֶׁהִנִּיחָן בְּרֹאשׁ גַּגּוֹ וְנָפְלוּ בְּרוּחַ מְצוּיָה וְהִזִּיקוּ שֶׁהוּא חַיָּב וּמוֹדֶה רַבִּי מֵאִיר לְרַבָּנַן בְּמַעֲלֵה קַנְקַנִּין עַל הַגָּג עַל מְנָת לְנַגְּבָן וְנָפְלוּ בְּרוּחַ שֶׁאֵינָהּ מְצוּיָה וְהִזִּיקוּ שֶׁהוּא פָּטוּר
אֶלָּא אָמַר אַבָּיֵי בְּתַרְתֵּי פְּלִיגִי פְּלִיגִי בִּשְׁעַת נְפִילָה וּפְלִיגִי לְאַחַר נְפִילָה
פְּלִיגִי בִּשְׁעַת נְפִילָה בְּנִתְקָל פּוֹשֵׁעַ מָר סָבַר נִתְקָל פּוֹשֵׁעַ הוּא וּמָר סָבַר נִתְקַל לָאו פּוֹשֵׁעַ הוּא
פְּלִיגִי לְאַחַר נְפִילָה בְּמַפְקִיר נְזָקָיו מָר סָבַר מַפְקִיר נְזָקָיו חַיָּב וּמָר סָבַר פָּטוּר
וּמִמַּאי מִדְּקָתָנֵי תַּרְתֵּי הֻחְלַק אֶחָד בַּמַּיִם אוֹ שֶׁלָּקָה בַּחַרְסִית הַיְנוּ הָךְ אֶלָּא לָאו הָכִי קָאָמַר הֻחְלַק אֶחָד בַּמַּיִם בִּשְׁעַת נְפִילָה אוֹ שֶׁלָּקָה בַּחַרְסִית לְאַחַר נְפִילָה
וּמִדְּמַתְנִיתִין בְּתַרְתֵּי בָּרַיְתָא נָמֵי בְּתַרְתֵּי
בִּשְׁלָמָא כַּדּוֹ מַשְׁכַּחַתְּ לַהּ אוֹ בִּשְׁעַת נְפִילָה אוֹ לְאַחַר נְפִילָה אֶלָּא גְּמַלּוֹ בִּשְׁלָמָא לְאַחַר נְפִילָה מַשְׁכַּחַתְּ לַהּ בְּמַפְקִיר נִבְלָתוֹ אֶלָּא בִּשְׁעַת נְפִילָה הֵיכִי מַשְׁכַּחַתְּ לַהּ
אָמַר רַב אַחָא כְּגוֹן דְּעַבְּרַהּ (בְּמַיָּא) דֶּרֶךְ שְׂרַעְתָּא דְנַהֲרָא
הֵיכִי דָּמֵי אִי דְּאִכָּא דַּרְכָּא אַחֲרִינָא פּוֹשֵׁעַ הוּא וְאִי דְּלֵיכָּא דַּרְכָּא אַחֲרִינָא אָנוּס הוּא
אֶלָּא מַשְׁכַּחַתְּ לַהּ דְּאִתְּקִיל וְאִתְּקִילָה בֵּהּ גַּמְלָא
מַפְקִיר נְזָקָיו מַאי מִתְכַּוֵּן אִכָּא
אָמַר רַב יוֹסֵף בְּמִתְכַּוֵּן לִזְכּוֹת בַּחֲרָסֶיהָ וְכֵן אָמַר רַב אָשֵׁי בְּמִתְכַּוֵּן לִזְכּוֹת בַּחֲרָסֶיהָ
רַבִּי אֶלְעָזָר אָמַר בִּשְׁעַת נְפִילָה מַחְלֹקֶת
אֲבָל לְאַחַר נְפִילָה מַאי דִּבְרֵי הַכֹּל פָּטוּר וְהָא אִכָּא רַבִּי מֵאִיר דִּמְחַיֵּב אֶלָּא מַאי דִּבְרֵי הַכֹּל חַיָּב וְהָא אִכָּא רַבָּנַן דְּפָטְרִי
אֶלָּא מַאי בִּשְׁעַת נְפִילָה אַף בִּשְׁעַת נְפִילָה וְקָמַשְׁמַע לַן כִּדְאַבָּיֵי

 *** דף כט: *** 

וְרַבִּי יוֹחָנָן אָמַר לְאַחַר נְפִילָה מַחְלֹקֶת
אֲבָל בִּשְׁעַת נְפִילָה מַאי דִּבְרֵי הַכֹּל פָּטוּר וְהָא מִדְּקָאָמַר רַבִּי יוֹחָנָן לְקַמַּן לָא תֵּימָא מַתְנִיתִין רַבִּי מֵאִיר הִיא דְּאָמַר נִתְקָל פּוֹשֵׁעַ הוּא מִכְּלָל דְּרַבִּי מֵאִיר מְחַיֵּב
אֶלָּא מַאי דִּבְרֵי הַכֹּל חַיָּב וְהָא מִדְּקָאָמַר רַבִּי יוֹחָנָן לְקַמַּן לָא תֵּימָא מַתְנִיתִין רַבִּי מֵאִיר הִיא דְּאָמַר נִתְקָל פּוֹשֵׁעַ הוּא מִכְּלָל דְּפָטְרִי רַבָּנַן
אֶלָּא הָא קָא מַשְׁמַע לַן דְּמַפְקִיר נְזָקָיו דְּהָכָא הוּא דְּפָטְרִי רַבָּנַן דְּאָנוּס הוּא אֲבָל מַפְקִיר נְזָקָיו דְּעָלְמָא מְחַיְּבִי
אִתְּמַר מַפְקִיר נְזָקָיו רַבִּי יוֹחָנָן וְרַבִּי אֶלְעָזָר חַד אָמַר חַיָּב וְחַד אָמַר פָּטוּר
לֵימָא מַאן דִּמְחַיֵּב כְּרַבִּי מֵאִיר וּמַאן דְּפָטַר כְּרַבָּנַן
אַלִּבָּא דְּרַבִּי מֵאִיר כֻּלֵּי עָלְמָא לָא פְּלִיגִי כִּי פְּלִיגִי אַלִּבָּא דְּרַבָּנַן מַאן דְּפָטַר כְּרַבָּנַן וּמַאן דִּמְחַיֵּב אָמַר לָךְ אֲנָא דַּאֲמַרִי אֲפִלּוּ לְרַבָּנַן עַד כָּאן לָא פָּטְרִי רַבָּנַן אֶלָּא בְּמַפְקִיר נְזָקָיו דְּהָכָא מִשּׁוּם דְּאָנוּס הוּא אֲבָל מַפְקִיר נְזָקָיו דְּעָלְמָא מְחַיְּבִי
תִּסְתַּיֵּם דְּרַבִּי אֶלְעָזָר הוּא דְּאָמַר חַיָּב דְּאָמַר רַבִּי אֶלְעָזָר מִשּׁוּם רַבִּי יִשְׁמָעֵאל שְׁנֵי דְּבָרִים אֵינָן בִּרְשׁוּתוֹ שֶׁל אָדָם וַעֲשָׂאָן הַכָּתוּב כְּאִלּוּ הֵן בִּרְשׁוּתוֹ וְאֵלּוּ הֵן בּוֹר בִּרְשׁוּת הָרַבִּים וְחָמֵץ מִשֵּׁשׁ שָׁעוֹת וּלְמַעְלָה תִּסְתַּיֵּם
וּמִי אָמַר רַבִּי אֶלְעָזָר הָכִי וְהָא אָמַר רַבִּי אֶלְעָזָר אִפְּכָא דִּתְנַן הַהוֹפֵךְ אֶת הַגָּלָל בִּרְשׁוּת הָרַבִּים וְהֻזַּק בָּהֶן אַחֵר חַיָּב בְּנִזְקוֹ וְאָמַר רַבִּי אֶלְעָזָר לֹא שָׁנוּ אֶלָּא שֶׁנִּתְכַּוֵּן לִזְכּוֹת בָּהֶן אֲבָל לֹא נִתְכַּוֵּן לִזְכּוֹת בָּהֶן פָּטוּר אַלְמָא מַפְקִיר נְזָקָיו פָּטוּר
אָמַר רַב אַדָּא בַּר אַהֲבָה שֶׁהֶחְזִירָהּ לִמְקוֹמָהּ אָמַר רָבִינָא מָשָׁל דְּרַב אַדָּא בַּר אַהֲבָה לָמָּה הַדָּבָר דּוֹמֶה לְמוֹצֵא בּוֹר מְגֻלֶּה וְכִסָּהוּ וְחָזַר וְגִלָּהוּ
אֲמַר לֵהּ מָר זוּטְרָא בְּרֵהּ דְּרַב מָרִי לְרָבִנָא מִי דָּמֵי הָתָם לָא אִסְתַּלֻּק לְהוּ מַעֲשֵׂה רִאשׁוֹן הָכָא אִסְתַּלֻּק לְהוּ מַעֲשֵׂה רִאשׁוֹן
הָא לָא דָּמֵי אֶלָּא לְמוֹצֵא בּוֹר מְגֻלָּה וּטְמָמָהּ וְחָזַר וַחֲפָרָהּ דְּאִסְתַּלִּקוּ לְהוּ מַעֲשֵׂה רִאשׁוֹן וְקָיְמָא לַהּ בִּרְשׁוּתוֹ
אֶלָּא אָמַר רַב אָשֵׁי כְּשֶׁהֲפָכָהּ לְפָחוֹת מִשְּׁלֹשָׁה
וּמַאי דֻּחְקֵהּ דְּרַבִּי אֶלְעָזָר לְאוֹקֹמַהּ כְּגוֹן שֶׁהֲפָכָהּ לְפָחוֹת מִשְּׁלֹשָׁה וְטַעְמָא דְּכִי נִתְכַּוֵּן לִזְכּוֹת בָּהּ הָא אֵין מִתְכַּוֵּן לִזְכּוֹת בָּהּ לָא לוֹקְמַהּ לְמַעְלָה מִשְּׁלֹשָׁה וְאַף עַל גַּב דְּלָא נִתְכַּוֵּן לִזְכּוֹת בָּהּ חַיָּב
אָמַר רָבָא מַתְנִיתִין קְשִׁיתֵהּ מַאי אִרְיָא הָפַךְ לִתְנֵי הִגְבִּיהַּ אֶלָּא שְׁמַע מִנַּהּ כֹּל הָפַךְ לְמַטָּה מִשְּׁלֹשָׁה הוּא
וּמִדְּרַבִּי אֶלְעָזָר אָמַר חַיָּב רַבִּי יוֹחָנָן אָמַר פָּטוּר
וּמִי אָמַר רַבִּי יוֹחָנָן הָכִי וְהָתְנַן הַמַּצְנִיעַ אֶת הַקּוֹץ וְאֶת הַזְּכוּכִית וְהַגּוֹדֵר גְּדֵרוֹ בְּקוֹצִים וְגָדֵר שֶׁנָּפַל לִרְשׁוּת הָרַבִּים וְהֻזַּק בָּהֶן אַחֵר חַיָּב בְּנִזְקוֹ
וְאָמַר רַבִּי יוֹחָנָן לֹא שָׁנוּ אֶלָּא בְּמַפְרִיחַ אֲבָל בִּמְצַמְצֵם פָּטוּר מְצַמְצֵם מַאי טַעְמָא פָּטוּר לָאו מִשּׁוּם דְּהָוְיָא לֵהּ בּוֹר בִּרְשׁוּתוֹ מִכְּלַל דְּחִיּוּבָא דְבוֹר בִּרְשׁוּת הָרַבִּים הוּא אַלְמָא מַפְקִיר נְזָקָיו חַיָּב
לָא לְעוֹלָם אֵימָא לָךְ מַפְקִיר נְזָקָיו פָּטוּר וּמְצַמְצֵם מַאי טַעְמָא פָּטוּר מִשּׁוּם דְּאִתְּמַר עֲלַהּ אָמַר רַב אַחָא בְּרֵהּ דְּרַב אִיקָא לְפִי שֶׁאֵין דַּרְכָּן שֶׁל בְּנֵי אָדָם לְהִתְחַכֵּךְ בַּכְּתָלִים
וּמִי אָמַר רַבִּי יוֹחָנָן הָכִי וְהָא אָמַר רַבִּי יוֹחָנָן הֲלָכָה כִּסְתַם מִשְׁנָה וּתְנַן הַחוֹפֵר בּוֹר בִּרְשׁוּת הָרַבִּים וְנָפַל לְתוֹכוֹ שׁוֹר אוֹ חֲמוֹר וָמֵת חַיָּב
אֶלָּא לְעוֹלָם רַבִּי יוֹחָנָן אָמַר חַיָּב
וּמִדְּרַבִּי יוֹחָנָן אָמַר חַיָּב רַבִּי אֶלְעָזָר אָמַר פָּטוּר וְהָאָמַר רַבִּי אֶלְעָזָר

 *** דף ל. *** 

מִשּׁוּם רַבִּי יִשְׁמָעֵאל כּוּ'
לָא קַשְׁיָא הָא דִידֵהּ הָא דְרַבֵּהּ
מַתְנִי' הַשּׁוֹפֵךְ מַיִם בִּרְשׁוּת הָרַבִּים וְהֻזַּק בָּהֶן אַחֵר חַיָּב בְּנִזְקוֹ הַמַּצְנִיעַ אֶת הַקּוֹץ וְאֶת הַזְּכוּכִית וְהַגּוֹדֵר אֶת גְּדֵרוֹ בְּקוֹצִים וְגָדֵר שֶׁנָּפַל לִרְשׁוּת הָרַבִּים וְהֻזְּקוּ בָּהֶן אֲחֵרִים חַיָּב בְּנִזְקָן
גְּמָ' אָמַר רַב לֹא שָׁנוּ אֶלָּא דְּנִטְנְפוּ כֵּלָיו בְּמַיִם אֲבָל הוּא עַצְמוֹ פָּטוּר קַרְקַע עוֹלָם הִזִּיקַתּוּ
אֲמַר לֵהּ רַב הוּנָא לְרַב לֹא יְהֵא אֶלָּא כְּרִפְשׁוֹ
מִי סָבְרַתְּ דְּלָא תַּמּוּ מַיָּא בִּדְתַמּוּ מַיָּא
וְתַרְתֵּי לְמָה לִי
חֲדָא בִּימוֹת הַחַמָּה וַחֲדָא בִּימוֹת הַגְּשָׁמִים
דְּתַנְיָא כׇּל אֵלּוּ שֶׁאָמְרוּ פּוֹתְקִין בִּיבוֹתֵיהֶן וְגוֹרְפִין מְעָרוֹתֵיהֶן בִּימוֹת הַחַמָּה אֵין לָהֶן רְשׁוּת וּבִימוֹת הַגְּשָׁמִים יֵשׁ לָהֶם רְשׁוּת וְאַף עַל פִּי שֶׁבִּרְשׁוּת אִם הִזִּיקוּ חַיָּבִין לְשַׁלֵּם
הַמַּצְנִיעַ אֶת הַקּוֹץ [וְכוּ'] אָמַר רַבִּי יוֹחָנָן לֹא שָׁנוּ אֶלָּא מַפְרִיחַ אֲבָל מְצַמְצֵם לָא מַאי טַעְמָא פָּטוּר אָמַר רַב אַחָא בְּרֵהּ דְּרַב אִיקָא לְפִי שֶׁאֵין דַּרְכָּן שֶׁל בְּנֵי אָדָם לְהִתְחַכֵּךְ בַּכְּתָלִים
תָּנוּ רַבָּנַן הַמַּצְנִיעַ קוֹצוֹתָיו וּזְכוּכִיּוֹתָיו לְתוֹךְ כֹּתֶל שֶׁל חֲבֵרוֹ וּבָא בַּעַל כֹּתֶל וְסָתַר כׇּתְלוֹ וְנָפַל לִרְשׁוּת הָרַבִּים וְהִזִּיקוּ חַיָּב הַמַּצְנִיעַ
אָמַר רַבִּי יוֹחָנָן לֹא שָׁנוּ אֶלָּא בְּכֹתֶל רָעוּעַ אֲבָל בְּכֹתֶל בָּרִיא הַמַּצְנִיעַ פָּטוּר וְחַיָּב בַּעַל הַכֹּתֶל
אָמַר רָבִינָא זֹאת אוֹמֶרֶת הַמְכַסָּה בּוֹרוֹ בְּדׇלְיוֹ שֶׁל חֲבֵרוֹ וּבָא בַּעַל דְּלִי וְנָטַל דׇּלְיוֹ חַיָּב בַּעַל הַבּוֹר
פְּשִׁיטָא
מַהוּ דְּתֵימָא הָתָם הוּא דְּלָא הֲוִי יָדַע לֵהּ דְּלוֹדְעֵהּ אֲבָל הָכָא דְּיָדַע לֵהּ הֲוָה לֵהּ לְאוֹדוֹעֵהּ קָא מַשְׁמַע לַן
תָּנוּ רַבָּנַן חֲסִידִים הָרִאשׁוֹנִים הָיוּ מַצְנִיעִים קוֹצוֹתֵיהֶם וּזְכוּכִיּוֹתֵיהֶם בְּתוֹךְ שְׂדוֹתֵיהֶן וּמַעֲמִיקִים לָהֶן שְׁלֹשָׁה טְפָחִים כְּדֵי שֶׁלֹּא יְעַכֵּב הַמַּחֲרֵשָׁה
רַב שֵׁשֶׁת שָׁדֵי לְהוּ בְּנוּרָא רָבָא שָׁדֵי לְהוּ בְּדִגְלַת
אָמַר רַב יְהוּדָה הַאי מַאן דְּבָעֵי לְמֶהֱוֵי חֲסִידָא לְקַיֵּם מִלֵּי דִּנְזִיקִין רָבָא אָמַר מִלֵּי דְאָבוֹת וְאָמְרִי לַהּ מִלֵּי דִּבְרָכוֹת
מַתְנִי' הַמּוֹצִיא אֶת תִּבְנוֹ וְקַשּׁוֹ לִרְשׁוּת הָרַבִּים לִזְבָלִים וְהֻזַּק בָּהֶן אַחֵר חַיָּב בְּנִזְקוֹ וְכׇל הַקּוֹדֵם בָּהֶן זָכָה רַבָּן שִׁמְעוֹן בֶּן גַּמְלִיאֵל אוֹמֵר כׇּל הַמְקַלְקְלִין בִּרְשׁוּת הָרַבִּים וְהִזִּיקוּ חַיָּבִין לְשַׁלֵּם וְכׇל הַקּוֹדֵם בָּהֶן זָכָה
הַהוֹפֵךְ אֶת הַגָּלָל בִּרְשׁוּת הָרַבִּים וְהֻזַּק בָּהֶן אַחֵר חַיָּב בְּנִזְקוֹ
גְּמָ' לֵימָא מַתְנִיתִין דְּלָא כְּרַבִּי יְהוּדָה
דְּתַנְיָא רַבִּי יְהוּדָה אוֹמֵר בִּשְׁעַת הוֹצָאַת זְבָלִים אָדָם מוֹצִיא זִבְלוֹ לִרְשׁוּת הָרַבִּים וְצוֹבְרוֹ כׇּל שְׁלֹשִׁים יוֹם כְּדֵי שֶׁיְּהֵא נִשּׁוֹף בְּרַגְלֵי אָדָם וּבְרַגְלֵי בְּהֵמָה שֶׁעַל מְנָת כֵּן הִנְחִיל יְהוֹשֻׁעַ אֶת הָאָרֶץ
אֲפִלּוּ תֵּימָא רַבִּי יְהוּדָה מוֹדֶה רַבִּי יְהוּדָה שֶׁאִם הִזִּיק מְשַׁלֵּם מַה שֶּׁהִזִּיק
וְהָתְנַן רַבִּי יְהוּדָה אוֹמֵר בְּנֵר חֲנֻכָּה פָּטוּר מִפְּנֵי שֶׁהוּא בִּרְשׁוּת מַאי לָאו מִשּׁוּם רְשׁוּת בֵּית דִּין
לָא מִשּׁוּם רְשׁוּת מִצְוָה דְּתַנְיָא רַבִּי יְהוּדָה אוֹמֵר בְּנֵר חֲנֻכָּה פָּטוּר מִפְּנֵי שֶׁהוּא רְשׁוּת מִצְוָה
תָּא שְׁמַע כׇּל אֵלּוּ שֶׁאָמְרוּ מֻתָּרִין לְקַלְקֵל בִּרְשׁוּת הָרַבִּים אִם הִזִּיקוּ חַיָּבִין לְשַׁלֵּם וְרַבִּי יְהוּדָה פּוֹטֵר
אָמַר רַב נַחְמָן מַתְנִיתִין שֶׁלֹּא בִּשְׁעַת הוֹצָאַת זְבָלִים וְרַבִּי יְהוּדָה הִיא
רַב אָשֵׁי אָמַר

 *** דף ל: *** 

תִּבְנוֹ וְקַשּׁוֹ תְּנַן מִשּׁוּם דְּמַשְׁרְקִי
כׇּל הַקּוֹדֵם בָּהֶן זָכָה אָמַר רַב בֵּין בְּגוּפָן בֵּין בְּשִׁבְחָן וּזְעֵירִי אָמַר בְּשִׁבְחָן אֲבָל לֹא בְּגוּפָן
בְּמַאי קָמִפַּלְגִי רַב סָבַר קָנְסוּ גּוּפָן מִשּׁוּם שִׁבְחָן וּזְעֵרִי סָבַר לֹא קָנְסוּ גּוּפָן מִשּׁוּם שִׁבְחָן
תְּנַן הַהוֹפֵךְ אֶת הַגָּלָל בִּרְשׁוּת הָרַבִּים וְהֻזַּק בָּהֶן אַחֵר חַיָּב בְּנִזְקוֹ וְאִלּוּ כׇּל הַקּוֹדֵם זָכָה לָא קָתָנֵי
תְּנָא לְרֵישָׁא וְהוּא הַדִּין לְסֵיפָא
וְהָא תָּנֵי עֲלַהּ אֲסוּרִין מִשּׁוּם גָּזֵל
כִּי קָתָנֵי אֲסוּרִין מִשּׁוּם גָּזֵל אַכֻּלַּהּ מַתְנִיתִין קָאֵי לְאוֹתוֹ שֶׁקָּדַם וְזָכָה
וְהָא לָא קָתָנֵי הָכִי דִּתְנַן הַמּוֹצִיא תִּבְנוֹ וְקַשּׁוֹ לִרְשׁוּת הָרַבִּים לִזְבָלִים וְהֻזַּק בָּהֶן אַחֵר חַיָּב בְּנִזְקוֹ וְכׇל הַקּוֹדֵם בָּהֶן זָכָה וּמֻתָּר מִשּׁוּם גָּזֵל וְהַהוֹפֵךְ אֶת הַגָּלָל לִרְשׁוּת הָרַבִּים וְהֻזַּק בָּהֶן אַחֵר חַיָּב וְאָסוּר מִשּׁוּם גָּזֵל
אָמַר רַב נַחְמָן בַּר יִצְחָק גָּלָל קָרָמֵית דָּבָר שֶׁיֵּשׁ בּוֹ שֶׁבַח קָנְסוּ גּוּפוֹ מִשּׁוּם שִׁבְחוֹ דָּבָר שֶׁאֵין בּוֹ שֶׁבַח לֹא קָנְסוּ
אִבַּעְיָא לְהוּ לְדִבְרֵי הָאוֹמֵר קָנְסוּ גּוּפָן מִשּׁוּם שִׁבְחָן לְאַלְתַּר קָנְסִינַן אוֹ לְכִי מַיְתִי שְׁבָחָא קָנְסִינַן
תָּא שְׁמַע מִדְּקָאָיְרִינַן גָּלָל
וְתִסְבְּרָא כִּי אַיְרִינַן גָּלָל מִקַּמֵּי דִּלְשַׁנֵּי רַב נַחְמָן לְבָתַר דְּשַׁנִּי רַב נַחְמָן מִי אִכָּא לְמִרְמֵא גָּלָל כְּלָל
לֵימָא כְּתַנָּאֵי שְׁטָר שֶׁכָּתוּב בּוֹ רִבִּית קוֹנְסִין אוֹתוֹ וְאֵינוֹ גּוֹבֶה לֹא אֶת הַקֶּרֶן וְלֹא אֶת הָרִבִּית דִּבְרֵי רַבִּי מֵאִיר וַחֲכָמִים אוֹמְרִים גּוֹבֶה אֶת הַקֶּרֶן אֲבָל לֹא אֶת הָרִבִּית לֵימָא רַב דְּאָמַר כְּרַבִּי מֵאִיר וּזְעֵרִי דְּאָמַר כְּרַבָּנַן
אָמַר לְךָ רַב אֲנָא דַּאֲמַרִי אֲפִלּוּ לְרַבָּנַן עַד כָּאן לָא קָאָמְרִי רַבָּנַן הָתָם אֶלָּא קֶרֶן דִּבְהֶתֵּרָא אֲבָל הָכָא קֶרֶן גּוּפָא קָמַזֵּק
וּזְעֵרִי אָמַר לָךְ אֲנָא דַּאֲמַרִי אֲפִלּוּ לְרַבִּי מֵאִיר עַד כָּאן לָא קָאָמַר רַבִּי מֵאִיר הָתָם אֶלָּא דְּמִשְּׁעַת כְּתִיבָה דַּעֲבַד לֵהּ שׂוּמָא אֲבָל הָכָא מִי יֵמַר דְּמַזֵּק
לֵימָא כְּהָנֵי תַּנָּאֵי הַמּוֹצִיא תִּבְנוֹ וְקַשּׁוֹ לִרְשׁוּת הָרַבִּים לִזְבָלִים וְהֻזַּק בָּהֶן אַחֵר חַיָּב בְּנִזְקוֹ וְכׇל הַקּוֹדֵם בָּהֶן זָכָה וַאֲסוּרִין מִשּׁוּם גָּזֵל רַבָּן שִׁמְעוֹן בֶּן גַּמְלִיאֵל אוֹמֵר כׇּל הַמְקַלְקְלִין בִּרְשׁוּת הָרַבִּים וְהִזִּיקוּ חַיָּבִין לְשַׁלֵּם וְכׇל הַקּוֹדֵם בָּהֶן זָכָה וּמֻתָּרִין מִשּׁוּם גָּזֵל
הָא גוּפָא קַשְׁיָא אָמְרַתְּ כׇּל הַקּוֹדֵם בָּהֶן זָכָה וַהֲדַר קָאָמַר אֲסוּרִין מִשּׁוּם גָּזֵל אֶלָּא לָאו הָכִי קָאָמַר וְכׇל הַקּוֹדֵם בָּהֶן זָכָה בְּשִׁבְחָן וַאֲסוּרִין מִשּׁוּם גָּזֵל אַגּוּפָן וַאֲתָא רַבָּן שִׁמְעוֹן בֶּן גַּמְלִיאֵל לְמֵימַר אֲפִלּוּ גּוּפָן נָמֵי כׇּל הַקּוֹדֵם בָּהֶן זָכָה
לִזְעֵרִי וַדַּאי תַּנָּאֵי הִיא לְרַב מִי לֵימָא תַּנָּאֵי הִיא
אָמַר לְךָ רַב דְּכֻלֵּי עָלְמָא קָנְסוּ גּוּפָן מִשּׁוּם שִׁבְחָן וְהָכָא בַּהֲלָכָה וְאֵין מוֹרִין כֵּן קָא מִפַּלְגִי דְּאִתְּמַר רַב הוּנָא אָמַר רַב הֲלָכָה וְאֵין מוֹרִין כֵּן רַב אַדָּא בַּר אַהֲבָה אָמַר הֲלָכָה וּמוֹרִין כֵּן
אִינִי וְהָא רַב הוּנָא אַפְקַר חֻשְׁלֵי רַב אַדָּא בַּר אַהֲבָה אַפְקַר

 *** דף לא. *** 

סְלִיקוּסְתָּא
בִּשְׁלָמָא רַב אַדָּא בַּר אַהֲבָה כִּשְׁמַעְתֵּהּ אֶלָּא רַב הוּנָא לֵימָא הֲדַר בֵּהּ
הָנְהוּ מֻתְרִין הֲווֹ
מַתְנִי' שְׁנֵי קַדָּרִין שֶׁהָיוּ מְהַלְּכִין זֶה אַחַר זֶה וְנִתְקַל הָרִאשׁוֹן וְנָפַל וְנִתְקַל הַשֵּׁנִי בָּרִאשׁוֹן הָרִאשׁוֹן חַיָּב בְּנִזְקֵי שֵׁנִי
גְּמָ' אָמַר רַבִּי יוֹחָנָן לָא תֵּימָא מַתְנִיתִין רַבִּי מֵאִיר הִיא דְּאָמַר נִתְקָל פּוֹשֵׁעַ הוּא וְחַיָּב אֶלָּא אֲפִלּוּ לְרַבָּנַן דְאָמְרִי אָנוּס הוּא וּפָטוּר הָכָא חַיָּב שֶׁהָיָה לוֹ לַעֲמֹד וְלֹא עָמַד
רַב נַחְמָן בַּר יִצְחָק אָמַר אֲפִלּוּ תֵּימָא לֹא הָיָה לוֹ לַעֲמֹד הָיָה לוֹ לְהַזְהִיר וְלֹא הִזְהִיר
וְרַבִּי יוֹחָנָן אָמַר כֵּוָן דְּלֹא הָיָה לוֹ לַעֲמֹד לֹא הָיָה לוֹ לְהַזְהִיר דִּטְרִיד
תְּנַן הָיָה בַּעַל קוֹרָה רִאשׁוֹן וּבַעַל חָבִית אַחֲרוֹן נִשְׁבְּרָה חָבִית בְּקוֹרָה פָּטוּר וְאִם עָמַד בַּעַל קוֹרָה חַיָּב
מַאי לָאו שֶׁעָמַד לְכַתֵּף דְּאוֹרְחֵהּ הוּא וְקָתָנֵי חַיָּב דַּהֲוָה לֵהּ לְהַזְהִיר
לֹא כְּשֶׁעָמַד לָפוּשׁ
אֲבָל עָמַד לְכַתֵּף מַאי פָּטוּר אַדְּתָנֵי סֵיפָא וְאִם אָמַר לוֹ לְבַעַל חָבִית עֲמֹד פָּטוּר לִפְלוֹג וְלִתְנֵי בְּדִידַהּ בַּמֶּה דְּבָרִים אֲמוּרִים כְּשֶׁעָמַד לָפוּשׁ אֲבָל עָמַד לְכַתֵּף פָּטוּר
הָא קָא מַשְׁמַע לַן דְּאַף עַל גַּב דְּעָמַד לָפוּשׁ כִּי קָאָמַר לוֹ לְבַעַל חָבִית עֲמֹד פָּטוּר
תָּא שְׁמַע הַקַּדָּרִין וְהַזַּגָּגִין שֶׁהָיוּ מְהַלְּכִין זֶה אַחַר זֶה נִתְקַל הָרִאשׁוֹן וְנָפַל וְנִתְקַל הַשֵּׁנִי בָּרִאשׁוֹן וְהַשְּׁלִישִׁי בַּשֵּׁנִי רִאשׁוֹן חַיָּב בְּנִזְקֵי שֵׁנִי וְשֵׁנִי חַיָּב בְּנִזְקֵי שְׁלִישִׁי וְאִם מֵחֲמַת רִאשׁוֹן נָפְלוּ רִאשׁוֹן חַיָּב בְּנִזְקֵי כֻּלָּם וְאִם הִזְהִירוּ זֶה אֶת זֶה פְּטוּרִין מַאי לָאו שֶׁלֹּא הָיָה לָהֶן לַעֲמֹד
לֹא שֶׁהָיָה לָהֶן לַעֲמֹד
אֲבָל לֹא הָיָה לָהֶם לַעֲמֹד מַאי פָּטוּר אִי הָכִי אַדְּתָנֵי סֵיפָא אִם הִזְהִירוּ זֶה אֶת זֶה פָּטוּר לִפְלוֹג וְלִתְנֵי בְּדִידַהּ בַּמֶּה דְּבָרִים אֲמוּרִים שֶׁהָיָה לָהֶן לַעֲמֹד אֲבָל לֹא הָיָה לָהֶן לַעֲמֹד פְּטוּרִין
הָא קָא מַשְׁמַע לַן דְּאַף עַל גַּב דְּהָיָה לָהֶן לַעֲמֹד כִּי הִזְהִירוּ זֶה אֶת זֶה פְּטוּרִין
אָמַר רָבָא רִאשׁוֹן חַיָּב בְּנִזְקֵי שֵׁנִי בֵּין בְּנִזְקֵי גוּפוֹ בֵּין בְּנִזְקֵי מָמוֹנוֹ שֵׁנִי חַיָּב בְּנִזְקֵי שְׁלִישִׁי בְּנִזְקֵי גוּפוֹ אֲבָל לֹא בְּנִזְקֵי מָמוֹנוֹ
מִמָּה נַפְשָׁךְ אִי נִתְקָל פּוֹשֵׁעַ הוּא שֵׁנִי נָמֵי לִחַיַּב אִי נִתְקָל לָאו פּוֹשֵׁעַ הוּא אֲפִלּוּ רִאשׁוֹן נָמֵי לִפְּטַר

 *** דף לא: *** 

רִאשׁוֹן וַדַּאי פּוֹשֵׁעַ הוּא שְׁנֵי אִגּוּפוֹ מִחַיַּב דְּהָיָה לוֹ לַעֲמֹד וְלֹא עָמַד אַמָּמוֹנוֹ פָּטוּר דְּאָמַר לֵהּ הַאי בֵּירָא לָאו אֲנָא כְּרִיתֵהּ
מֵיתִיבִי כֻּלָּן חַיָּבִין עַל נִזְקֵי גּוּפָן וּפְטוּרִין עַל נִזְקֵי מָמוֹנָן מַאי לָאו אֲפִלּוּ רִאשׁוֹן
לָא לְבַר מֵרִאשׁוֹן וְהָא כֻּלָּם קָתָנֵי אָמַר רַב אַדָּא בַּר אַהֲבָה כֻּלָּן הַנִּזָּקִין
הַאי מַאי אִי אָמְרַתְּ בִּשְׁלָמָא אֲפִלּוּ רִאשׁוֹן הַיְנוּ דְּקָתָנֵי כֻּלָּן אֶלָּא אִי אָמְרַתְּ לְבַר מֵרִאשׁוֹן מַאי כֻּלָּן לִתְנֵי הַנִּזָּקִין
אֶלָּא אָמַר רָבָא רִאשׁוֹן חַיָּב בֵּין בְּנִזְקֵי גוּפוֹ דְּשֵׁנִי בֵּין בְּנִזְקֵי מָמוֹנוֹ דְּשֵׁנִי וְשֵׁנִי חַיָּב בְּנִזְקֵי שְׁלִישִׁי בְּנִזְקֵי גוּפוֹ אֲבָל לֹא בְּנִזְקֵי מָמוֹנוֹ מַאי טַעְמָא דְּהָוֵה לֵהּ בּוֹר וְלֹא מָצִינוּ בּוֹר שֶׁחִיֵּב בּוֹ אֶת הַכֵּלִים
הָנִיחָא לִשְׁמוּאֵל דְּאָמַר כֹּל תַּקָּלָה בּוֹר הוּא אֶלָּא לְרַב דְּאָמַר אִי אַפְקְרֵהּ אִין אִי לָא לָא מַאי אִכָּא לְמֵימַר
לְעוֹלָם כִּדְאָמַר מֵעִקָּרָא וּדְקַשְׁיָא לָךְ כֻּלָּן חַיָּבִין תַּרְגְּמַהּ רַב אַדָּא בַּר מִנְיוֹמֵי קַמֵּהּ דְּרָבִנָא שֶׁהֻזְּקוּ כֵּלִים בְּכֵלִים
אָמַר מָר אִם מֵחֲמַת רִאשׁוֹן נָפְלוּ רִאשׁוֹן חַיָּב בְּנִזְקֵי כֻלָּם מֵחֲמַת רִאשׁוֹן הֵיכִי נָפֵל רַב פָּפָּא אָמַר דְּפַסְקֵהּ לְאוֹרְחֵהּ כְּשִׁלְדָּא רַב זְבִיד אָמַר כְּחֻטְרָא דְסַמְיוּתָא
מַתְנִי' זֶה בָּא בְּחָבִיתוֹ וְזֶה בָּא בְּקוֹרָתוֹ נִשְׁבְּרָה כַּדּוֹ שֶׁל זֶה בְּקוֹרָתוֹ שֶׁל זֶה פָּטוּר שֶׁלָּזֶה רְשׁוּת לְהַלֵּךְ וְלָזֶה רְשׁוּת לְהַלֵּךְ
הָיָה בַּעַל הַקּוֹרָה רִאשׁוֹן וּבַעַל חָבִית אַחֲרוֹן נִשְׁבְּרָה חָבִית בְּקוֹרָה פָּטוּר בַּעַל הַקּוֹרָה

 *** דף לב. *** 

וְאִם עָמַד בַּעַל קוֹרָה חַיָּב וְאִם אָמַר לְבַעַל חָבִית עֲמֹד פָּטוּר
הָיָה בַּעַל חָבִית רִאשׁוֹן וּבַעַל קוֹרָה אַחֲרוֹן נִשְׁבְּרָה חָבִית בְּקוֹרָה חַיָּב וְאִם עָמַד בַּעַל חָבִית פָּטוּר וְאִם אָמַר לְבַעַל קוֹרָה עֲמֹד חַיָּב וְכֵן זֶה בָּא בְּנֵרוֹ וְזֶה בְּפִשְׁתָּנוֹ
גְּמָ' בְּעָא מִנֵּהּ רַבָּהּ בַּר נָתָן מֵרַב הוּנָא הַמַּזִּיק אֶת אִשְׁתּוֹ בְּתַשְׁמִישׁ הַמִּטָּה מַהוּ כֵּוָן דְּבִרְשׁוּת קָעָבֵד פָּטוּר אוֹ דִילְמָא אִבְּעִי לֵהּ לְעַיּוֹנֵי
אֲמַר לֵהּ תְּנֵיתוּהָ שֶׁלָּזֶה רְשׁוּת לְהַלֵּךְ וְלָזֶה רְשׁוּת לְהַלֵּךְ
אָמַר רָבָא קַל וָחֹמֶר וּמָה יַעַר שֶׁזֶּה לִרְשׁוּתוֹ נִכְנָס וְזֶה לִרְשׁוּתוֹ נִכְנָס נַעֲשָׂה כְּמִי שֶׁנִּכְנַס לִרְשׁוּת חֲבֵרוֹ וְחַיָּב זֶה שֶׁלִּרְשׁוּת חֲבֵרוֹ נִכְנַס לֹא כׇּל שֶׁכֵּן
אֶלָּא הָא קָתָנֵי שֶׁלָּזֶה רְשׁוּת לְהַלֵּךְ וְלָזֶה רְשׁוּת לְהַלֵּךְ
הָתָם תַּרְוַיְהוּ כַּהֲדָדֵי נִינְהוּ הָכָא אִיהוּ קָעָבֵד מַעֲשֶׂה
וְהִיא לָא וְהָכְתִיב וְנִכְרְתוּ הַנְּפָשׁוֹת הָעֹשֹׂת מִקֶּרֶב עַמָּם
הֲנָאָה לְתַרְוַיְהוּ אִית לְהוּ אִיהוּ מַעֲשֶׂה הוּא דְּקָעָבֵד
הָיָה בַּעַל קוֹרָה רִאשׁוֹן כּוּ' אָמַר רֵישׁ לָקִישׁ שְׁתֵּי פָּרוֹת בִּרְשׁוּת הָרַבִּים אַחַת רְבוּצָה וְאַחַת מְהַלֶּכֶת בָּעֲטָה מְהַלֶּכֶת בִּרְבוּצָה פְּטוּרָה בָּעֲטָה רְבוּצָה בִּמְהַלֶּכֶת חַיֶּבֶת
לֵימָא מְסַיַּע לֵהּ הָיָה בַּעַל קוֹרָה רִאשׁוֹן וּבַעַל חָבִית אַחֲרוֹן נִשְׁבְּרָה הֶחָבִית בְּקוֹרָה פָּטוּר וְאִם עָמַד בַּעַל קוֹרָה חַיָּב וְהָא הָכָא דְּכִרְבוּצָה בִּמְהַלֶּכֶת דָּמֵי וְקָתָנֵי חַיָּב
וְתִסְבְּרָא הָא סַיֹּעֵי בָּעֲיָא לָא מִסָּתְיָא דְּלָא מְסַיְּעִי אֶלָּא מִקְשָׁה נָמֵי קַשְׁיָא טַעְמָא דְּבָעֲטָה הָא הֻזְּקָה מִמֵּילָא פָּטוּר וְהָא מַתְנִיתִין דְּמִמֵּילָא וְקָתָנֵי חַיָּב
מַתְנִיתִין דִּפְסַקָה לְאוֹרְחָא כְּשִׁלְדָּא הָכָא כְּגוֹן דִּרְבַעָה בְּחַד גִּיסָא אִבְּעִי לַהּ לְסַגּוֹיֵי בְּאִדַּךְ גִּיסָא
אֶלָּא סֵיפָא דְּמַתְנִיתִין מְסַיַּע לֵהּ לְרֵישׁ לָקִישׁ דְּקָתָנֵי הָיָה בַּעַל חָבִית רִאשׁוֹן וּבַעַל קוֹרָה אַחֲרוֹן נִשְׁבְּרָה חָבִית בַּקּוֹרָה חַיָּב וְאִם עָמַד בַּעַל חָבִית פָּטוּר וְהָא הָכָא דְּכִמְהַלֶּכֶת בִּרְבוּצָה דָּמֵי וְקָתָנֵי פָּטוּר
מַתְנִיתִין דְּכִי אוֹרְחֵהּ קָא מְסַגֵּי הָכָא אָמְרָה לַהּ נְהִי דְּאִית לִךְ רְשׁוּת לְסַגּוֹיֵי עֲלַי לְבַעוֹטֵי בִּי לֵית לִךְ רְשׁוּתָא
מַתְנִי' שְׁנַיִם שֶׁהָיוּ מְהַלְּכִין בִּרְשׁוּת הָרַבִּים אֶחָד רָץ וְאֶחָד מְהַלֵּךְ אוֹ שֶׁהָיוּ שְׁנֵיהֶם רָצִין וְהִזִּיקוּ זֶה אֶת זֶה שְׁנֵיהֶם פְּטוּרִין
גְּמָ' מַתְנִיתִין דְּלָא כְּאִיסִי בֶּן יְהוּדָה דְּתַנְיָא אִיסִי בֶּן יְהוּדָה אוֹמֵר רָץ חַיָּב מִפְּנֵי שֶׁהוּא מְשֻׁנֶּה וּמוֹדֶה אִיסִי בְּעֶרֶב שַׁבָּת בֵּין הַשְּׁמָשׁוֹת שֶׁהוּא פָּטוּר מִפְּנֵי שֶׁרֶץ בִּרְשׁוּת
אָמַר רַבִּי יוֹחָנָן הֲלָכָה כְּאִיסִי בֶּן יְהוּדָה וּמִי אָמַר רַבִּי יוֹחָנָן הָכִי וְהָאָמַר רַבִּי יוֹחָנָן הֲלָכָה כִּסְתַם מִשְׁנָה וּתְנַן אֶחָד רָץ וְאֶחָד מְהַלֵּךְ אוֹ שֶׁהָיוּ שְׁנֵיהֶם רָצִין פְּטוּרִין
מַתְנִיתִין בְּעֶרֶב שַׁבָּת בֵּין הַשְּׁמָשׁוֹת
מִמַּאי מִדְּקָתָנֵי אוֹ שֶׁהָיוּ שְׁנֵיהֶם רָצִין פְּטוּרִין הָא תּוּ לְמָה לִי הַשְׁתָּא אֶחָד רָץ וְאֶחָד מְהַלֵּךְ פָּטוּר שְׁנֵיהֶם רָצִין מִבַּעְיָא אֶלָּא הָכִי קָאָמַר אֶחָד רָץ וְאֶחָד מְהַלֵּךְ פָּטוּר בַּמֶּה דְּבָרִים אֲמוּרִים בְּעֶרֶב שַׁבָּת בֵּין הַשְּׁמָשׁוֹת אֲבָל בַּחֹל אֶחָד רָץ וְאֶחָד מְהַלֵּךְ חַיָּב שְׁנֵיהֶם רָצִין אֲפִלּוּ בַּחֹל פְּטוּרִין
אָמַר מָר וּמוֹדֶה אִיסִי בְּעֶרֶב שַׁבָּת בֵּין הַשְּׁמָשׁוֹת שֶׁהוּא פָּטוּר מִפְּנֵי שֶׁרָץ בִּרְשׁוּת בְּעֶרֶב שַׁבָּת מַאי בִּרְשׁוּת אִכָּא
כִּדְרַבִּי חֲנִינָא דְּאָמַר רַבִּי חֲנִינָא

 *** דף לב: *** 

בּוֹאוּ וְנֵצֵא לִקְרַאת כַּלָּה מַלְכְּתָא וְאָמְרִי לַהּ לִקְרַאת שַׁבָּת כַּלָּה מַלְכְּתָא רַבִּי יַנַּאי מִתְעַטֵּף וְקָאֵי וְאָמַר בּוֹאִי כַלָּה בּוֹאִי כַלָּה
מַתְנִי' הַמְבַקֵּעַ בִּרְשׁוּת הָרַבִּים וְהִזִּיק בִּרְשׁוּת הַיָּחִיד בִּרְשׁוּת הַיָּחִיד וְהִזִּיק בִּרְשׁוּת הָרַבִּים בִּרְשׁוּת הַיָּחִיד וְהִזִּיק בִּרְשׁוּת הַיָּחִיד אַחֵר חַיָּב
גְּמָ' וּצְרִיכָא דְּאִי תְּנָא הַמְבַקֵּעַ בִּרְשׁוּת הַיָּחִיד וְהִזִּיק בִּרְשׁוּת הָרַבִּים מִשּׁוּם דִּשְׁכִיחִי רַבִּים אֲבָל מֵרְשׁוּת הָרַבִּים לִרְשׁוּת הַיָּחִיד דְּלָא שְׁכִיחִי רַבִּים אֵימָא לָא
וְאִי תְּנָא מֵרְשׁוּת הָרַבִּים לִרְשׁוּת הַיָּחִיד מִשּׁוּם דְּמֵעִקָּרָא שֶׁלֹּא בִּרְשׁוּת עָבֵד אֲבָל מֵרְשׁוּת הַיָּחִיד לִרְשׁוּת הָרַבִּים דְּבִרְשׁוּת עָבֵד אֵימָא לָא
וְאִי תְּנָא הָנָךְ תַּרְתֵּי הָא מִשּׁוּם דִּשְׁכִיחִי רַבִּים וְהָא מִשּׁוּם דְּשֶׁלֹּא בִּרְשׁוּת אֲבָל מֵרְשׁוּת הַיָּחִיד לִרְשׁוּת הַיָּחִיד אַחֵר דְּלָא שְׁכִיחִי רַבִּים וּמֵעִקָּרָא בִּרְשׁוּת אֵימָא לָא צְרִיכָא
תָּנוּ רַבָּנַן הַנִּכְנָס לַחֲנוּתוֹ שֶׁל נַגָּר שֶׁלֹּא בִּרְשׁוּת וְנִתְּזָה בְּקַעַת וְטָפְחָה עַל פָּנָיו וָמֵת פָּטוּר וְאִם נִכְנַס בִּרְשׁוּת חַיָּב
מַאי חַיָּב אָמַר רַבִּי יוֹסֵי בַּר חֲנִינָא חַיָּב בְּאַרְבָּעָה דְּבָרִים וּפָטוּר מִגָּלוּת
לְפִי שֶׁאֵין דּוֹמֶה לְיַעַר יַעַר זֶה לִרְשׁוּתוֹ נִכְנָס וְזֶה לִרְשׁוּתוֹ נִכְנָס זֶה לִרְשׁוּת חֲבֵרוֹ נִכְנַס
אָמַר רָבָא קַל וָחֹמֶר וּמָה יַעַר זֶה לְדַעְתּוֹ נִכְנָס וְזֶה לְדַעְתּוֹ נִכְנָס נַעֲשָׂה כְּמִי שֶׁנִּכְנַס לְדַעַת חֲבֵרוֹ וְגוֹלֶה זֶה שֶׁלְּדַעַת חֲבֵרוֹ נִכְנָס לֹא כׇּל שֶׁכֵּן
אֶלָּא אָמַר רָבָא מַאי פָּטוּר מִגָּלוּת דְּלָא סַגִּי לֵהּ בְּגָלוּת וְהַיְנוּ טַעְמָא דְּרַבִּי יוֹסֵי בַּר חֲנִינָא מִשּׁוּם דְּהָוֵי לֵהּ שׁוֹגֵג קָרוֹב לְמֵזִיד
מֵתִיב רָבָא הוֹסִיף לוֹ רְצוּעָה אַחַת וָמֵת הֲרֵי זֶה גֹּלֶה עַל יָדוֹ וְהָא הָכָא דְּשׁוֹגֵג קָרוֹב לְמֵזִיד הוּא דְּאִבְּעִי אַסּוֹקֵי אַדַּעְתֵּהּ דְּמַיְתֵי אִינָשֵׁי בַּחֲדָא רְצוּעָה וְקָתָנֵי הֲרֵי זֶה גּוֹלֶה אָמַר רַב שִׁימִי מִנְּהַרְדְּעָא דְּטָעֵי בְּמִנְיָנָא
טְפַח לֵהּ רָבָא בְּסַנְדָּלֵהּ אֲמַר לֵהּ אַטּוּ הוּא מָנֵי וְהָתַנְיָא גָּדוֹל שֶׁבְּדַיָּנִין קוֹרֵא וְהַשֵּׁנִי מוֹנֶה וְהַשְּׁלִישִׁי אוֹמֵר הַכֵּהוּ
אֶלָּא אָמַר רַב שִׁימִי מִנְּהַרְדְּעָא דִּטְעָה דַּיָּנָא גּוּפֵהּ
מֵיתִיבִי הַזּוֹרֵק אֶת הָאֶבֶן לִרְשׁוּת הָרַבִּים וְהָרַג הֲרֵי זֶה גֹּלֶה וְהָא הָכָא דְּשׁוֹגֵג קָרוֹב לְמֵזִיד הוּא דְּאִבְּעִי לֵהּ אַסּוֹקֵי אַדַּעְתֵּהּ דְּבִרְשׁוּת הָרַבִּים שְׁכִיחִי אִינָשֵׁי וְקָתָנֵי הֲרֵי זֶה גֹּלֶה
אָמַר רַב שְׁמוּאֵל בַּר יִצְחָק בְּסוֹתֵר אֶת כׇּתְלוֹ
אִבְּעִי לֵהּ עַיּוֹנֵי בְּסוֹתֵר בַּלַּיְלָה
בַּלַּיְלָה נָמֵי אִבְּעִי לֵהּ עַיּוֹנֵי בְּסוֹתֵר אֶת כׇּתְלוֹ בַּיּוֹם לְאַשְׁפָּה
הַאי אַשְׁפָּה הֵיכִי דָמֵי אִי דִּשְׁכִיחִי רַבִּים מֵזִיד הוּא וְאִי לָא שְׁכִיחִי רַבִּים אָנוּס הוּא
אָמַר רַב פָּפָּא [לָא צְרִיכָא אֶלָּא] בְּאַשְׁפָּה הָעֲשׂוּיָה לְהִפָּנוֹת בַּלַּיְלָה וְאֵינָהּ עֲשׂוּיָה לְהִפָּנוֹת בַּיּוֹם וְאִכָּא דְּמִקְּרֵי וְיָתֵב מֵזִיד לָא הָוֵי דְּהָא אֵינָהּ עֲשׂוּיָה לְהִפָּנוֹת בַּיּוֹם אָנוּס נָמֵי לָא הָוֵי דְּהָא אִכָּא דְּמִקְּרֵי וְיָתֵב
רַב פָּפָּא מִשְּׁמֵהּ דְּרָבָא מַתְנִי לַהּ אַרֵישָׁא הַנִּכְנָס לַחֲנוּתוֹ שֶׁל נַגָּר שֶׁלֹּא בִּרְשׁוּת וְנִתְּזָה לוֹ בְּקַעַת וְטָפְחָה לוֹ עַל פָּנָיו וָמֵת פָּטוּר אָמַר רַבִּי יוֹסֵי בַּר חֲנִינָא חַיָּב בְּאַרְבָּעָה דְּבָרִים וּפָטוּר מִגָּלוּת
מַאן דְּמַתְנֵי לַהּ אַסֵּיפָא כׇּל שֶׁכֵּן אַרֵישָׁא וּמַאן דְּמַתְנֵי לַהּ אַרֵישָׁא אֲבָל אַסֵּיפָא כֵּוָן דְּבִרְשׁוּת חַיָּב גָּלוּת
וּמִי חַיָּב גָּלוּת וְהָתַנְיָא הַנִּכְנָס לַחֲנוּתוֹ שֶׁל נַפָּח וְנִתְּזֻה נִיצוֹצוֹת וְטָפְחֻה לוֹ עַל פָּנָיו וָמֵת פָּטוּר וַאֲפִלּוּ נִכְנַס בִּרְשׁוּת
הָכָא בְּמַאי עָסְקִינַן בִּשְׁוַלְיָא דְנַפָּחֵי שְׁוַלְיָא דְנַפָּחֵי לְמִקְטְלֵאּ קָאֵי כְּשֶׁרַבּוֹ מְסַרְהֵב בּוֹ לָצֵאת וְאֵינוֹ יוֹצֵא
וּמִשּׁוּם דְּרַבּוֹ מְסַרְהֵב בּוֹ לָצֵאת לְמִקְטְלֵהּ קָאֵי כְּסָבוּר יָצָא אִי הָכִי אַחַר נָמֵי

 *** דף לג. *** 

אַחֵר לֵית לֵהּ אֵימְתָא דְרַבֵּהּ הַאי אִית לֵהּ אֵימְתָא דְרַבֵּהּ
רַב זְבִיד מִשְּׁמֵהּ דְּרָבָא מַתְנֵי לַהּ אַהָא וּמָצָא פְּרָט לְמַמְצִיא אֶת עַצְמוֹ מִכָּאן אָמַר רַבִּי אֱלִיעֶזֶר בֶּן יַעֲקֹב מִי שֶׁיָּצְתָה אֶבֶן מִתַּחַת יָדוֹ וְהוֹצִיא הַלָּה אֶת רֹאשׁוֹ וְקִבְּלָהּ פָּטוּר אָמַר רַבִּי יוֹסֵי בַּר חֲנִינָא פָּטוּר מִגָּלוּת וְחַיָּב בְּאַרְבָּעָה דְּבָרִים
מַאן דְּמַתְנֵי לַהּ אַהָא כׇּל שֶׁכֵּן אַקַּמַּיְתָא וּמַאן דְּמַתְנֵי לַהּ אַקַּמַּיְתָא אֲבָל אַהָא פָּטוּר לִגְמָרֵי
תָּנוּ רַבָּנַן פּוֹעֲלִים שֶׁבָּאוּ לִתְבֹּעַ שְׂכָרָן מִבַּעַל הַבַּיִת וּנְגָחָן שׁוֹרוֹ שֶׁל בַּעַל הַבַּיִת וּנְשָׁכָן כַּלְבּוֹ שֶׁל בַּעַל הַבַּיִת וָמֵת פָּטוּר אֲחֵרִים אוֹמְרִים רַשָּׁאִין פּוֹעֲלִין לִתְבֹּעַ שְׂכָרָן מִבַּעַל הַבַּיִת
הֵיכִי דָמֵי אִי דִּשְׁכִיחַ בְּמָתָא מַאי טַעְמָא דַּאֲחֵרִים אִי דִּשְׁכִיחַ בַּבַּיִת מַאי טַעְמָא דְּתַנָּא קַמָּא
לָא צְרִיכָא בְּגַבְרָא דִּשְׁכִיחַ וְלָא שְׁכִיחַ וְקָרֵי אַבָּבָא וַאֲמַר לְהוּ אִין מַר סָבַר אִין עוּל תָּא מַשְׁמַע וּמַר סָבַר אִין קוּם אַדֻּכְתָּךְ מַשְׁמַע
תַּנְיָא כְּמַאן דְּאָמַר אִין קוּם אַדֻּכְתָּךְ מַשְׁמַע דְּתַנְיָא פּוֹעֵל שֶׁנִּכְנַס לִתְבֹּעַ שְׂכָרוֹ מִבַּעַל הַבַּיִת וּנְגָחוֹ שׁוֹרוֹ שֶׁל בַּעַל הַבַּיִת אוֹ נְשָׁכוֹ כַּלְבּוֹ פָּטוּר אַף עַל פִּי שֶׁנִּכְנַס בִּרְשׁוּת אַמַּאי פָּטוּר אֶלָּא לָאו דְּקָרֵי אַבָּבָא וְאָמַר לֵהּ אִין וּשְׁמַע מִנַּהּ אִין קוּם אַדֻּכְתָּךְ מַשְׁמַע
מַתְנִי' שְׁנֵי שְׁוָרִין תַּמִּין שֶׁחָבְלוּ זֶה אֶת זֶה מְשַׁלְּמִין בַּמּוֹתָר חֲצִי נֶזֶק שְׁנֵיהֶן מוּעָדִין מְשַׁלְּמִין בַּמּוֹתָר נֶזֶק שָׁלֵם
אֶחָד תָּם וְאֶחָד מוּעָד מוּעָד בְּתָם מְשַׁלֵּם בַּמּוֹתָר נֶזֶק שָׁלֵם תָּם בְּמוּעָד מְשַׁלֵּם בַּמּוֹתָר חֲצִי נֶזֶק
וְכֵן שְׁנֵי אֲנָשִׁים שֶׁחָבְלוּ זֶה בָּזֶה מְשַׁלְּמִין בַּמּוֹתָר נֶזֶק שָׁלֵם
אָדָם בְּמוּעָד וּמוּעָד בָּאָדָם מְשַׁלֵּם בַּמּוֹתָר נֶזֶק שָׁלֵם אָדָם בְּתָם וְתָם בְּאָדָם אָדָם בְּתָם מְשַׁלֵּם בַּמּוֹתָר נֶזֶק שָׁלֵם תָּם בְּאָדָם מְשַׁלֵּם בַּמּוֹתָר חֲצִי נֶזֶק רַבִּי עֲקִיבָא אוֹמֵר אַף תָּם שֶׁחָבַל בָּאָדָם מְשַׁלֵּם בַּמּוֹתָר נֶזֶק שָׁלֵם
גְּמָ' תָּנוּ רַבָּנַן כַּמִּשְׁפָּט הַזֶּה יֵעָשֶׂה לּוֹ כְּמִשְׁפַּט שׁוֹר בְּשׁוֹר כָּךְ מִשְׁפַּט שׁוֹר בְּאָדָם מָה שׁוֹר בְּשׁוֹר תָּם מְשַׁלֵּם חֲצִי נֶזֶק וּמוּעָד נֶזֶק שָׁלֵם אַף שׁוֹר בְּאָדָם תָּם מְשַׁלֵּם חֲצִי נֶזֶק וּמוּעָד נֶזֶק שָׁלֵם
רַבִּי עֲקִיבָא אוֹמֵר כַּמִּשְׁפָּט הַזֶּה כַּתַּחְתּוֹן וְלֹא כָּעֶלְיוֹן
יָכוֹל מְשַׁלֵּם מִן הָעֲלִיָּה תַּלְמוּד לוֹמַר יֵעָשֶׂה לוֹ מִגּוּפוֹ מְשַׁלֵּם וְאֵינוֹ מְשַׁלֵּם מִן הָעֲלִיָּה
וְרַבָּנַן זֶה לְמָה לִי לְפׇטְרוֹ מֵאַרְבָּעָה דְּבָרִים
וְרַבִּי עֲקִיבָא לְפׇטְרוֹ מֵאַרְבָּעָה דְּבָרִים מְנָא לֵהּ נָפְקָא לֵהּ מֵאִישׁ כִּי יִתֵּן מוּם בַּעֲמִיתוֹ אִישׁ בַּעֲמִיתוֹ וְלֹא שׁוֹר בַּעֲמִיתוֹ
וְרַבָּנַן אִי מֵהַהִיא הֲוָה אָמֵינָא צַעַר לְחוֹדֵהּ אֲבָל רִפּוּי וָשֶׁבֶת אֵימָא לִתֵּן לֵהּ קָא מַשְׁמַע לַן
מַתְנִי' שׁוֹר שָׁוֶה מָנֶה שֶׁנָּגַח שׁוֹר שָׁוֶה מָאתַיִם וְאֵין הַנְּבֵלָה יָפָה כְּלוּם נוֹטֵל אֶת הַשּׁוֹר
גְּמָ' מַתְנִיתִין מַנִּי רַבִּי עֲקִיבָא הִיא דְּתַנְיָא יוּשַׁם הַשּׁוֹר בְּבֵית דִּין דִּבְרֵי רַבִּי יִשְׁמָעֵאל רַבִּי עֲקִיבָא אוֹמֵר הֻחְלַט הַשּׁוֹר
בְּמַאי קָמִפַּלְגִי רַבִּי יִשְׁמָעֵאל סָבַר בַּעַל חוֹב הוּא וְזוּזֵי הוּא דְּמַסֵּק לֵהּ וְרַבִּי עֲקִיבָא סָבַר שֻׁתָּפֵי נִינְהוּ
וְקָמִפַּלְגִי בְּהַאי קְרָא וּמָכְרוּ אֶת הַשּׁוֹר הַחַי וְחָצוּ אֶת כַּסְפּוֹ רַבִּי יִשְׁמָעֵאל סָבַר לְבֵי דִינָא קָמַזְהַר רַחֲמָנָא וְרַבִּי עֲקִיבָא סָבַר לְנִזָּק וּמַזִּיק מַזְהַר לְהוּ רַחֲמָנָא
מַאי בֵּינַיְהוּ הִקְדִּישׁוֹ נִזָּק אִכָּא בֵּינַיְהוּ
בְּעָא מִנֵּהּ רָבָא מֵרַב נַחְמָן מְכָרוֹ מַזִּיק לְרַבִּי יִשְׁמָעֵאל מַהוּ כֵּוָן דְּאָמַר רַבִּי יִשְׁמָעֵאל בַּעַל חוֹב הוּא וְזוּזֵי הוּא דְּמַסֵּק לֵהּ מָכוּר אוֹ דִלְמָא

 *** דף לג: *** 

כֵּוָן דִּמְשַׁעְבַּד לֵהּ לְנִזָּק לָאו כֹּל כְּמִנֵּהּ אֲמַר לֵהּ אֵינוֹ מָכוּר
וְהָתַנְיָא מְכָרוֹ מָכוּר חוֹזֵר וְגוֹבֵהוּ וְכִי מֵאַחַר שֶׁחוֹזֵר וְגוֹבֵהוּ לָמָּה מָכוּר לְרִדְיָא
שְׁמַע מִנַּהּ לֹוֶה וּמוֹכֵר מִטַּלְטְלִין בֵּית דִּין גּוֹבִין לוֹ מֵהֶם שָׁאנֵי הָתָם דִּכְמַאן דַּעֲשָׂאוֹ אַפּוֹתֵיקֵי דָּמֵי
וְהָאָמַר רָבָא עָשָׂה עַבְדּוֹ אַפּוֹתֵיקֵי וּמְכָרוֹ בַּעַל חוֹב גּוֹבֶה הֵימֶנּוּ שׁוֹרוֹ אַפּוֹתֵיקֵי וּמְכָרוֹ אֵין בַּעַל חוֹב גּוֹבֶה הֵימֶנּוּ
עֶבֶד מַאי טַעְמָא מִשּׁוּם דְּאִית לֵהּ קָלָא הַאי נָמֵי כֵּוָן דִּנְגַח קָלָא אִית לֵהּ דְּתוֹרָא נַגְחָנָא קָרוּ לֵהּ
תָּנֵי רַב תַּחְלִיפָא בַּר מַעְרְבָא קַמֵּהּ דְּרַבִּי אֲבָהוּ מְכָרוֹ אֵין מָכוּר הִקְדִּישׁוֹ מֻקְדָּשׁ
מְכָרוֹ מַאן אִילֵימָא מַזִּיק מְכָרוֹ אֵין מָכוּר מַנִּי רַבִּי עֲקִיבָא הִיא דְּאָמַר הֻחְלַט הַשּׁוֹר וְהִקְדִּישׁוֹ מֻקְדָּשׁ אֲתָאן לְרַבִּי יִשְׁמָעֵאל דְּאָמַר יוּשַׁם הַשּׁוֹר בְּבֵית דִּין
אֶלָּא נִזָּק מְכָרוֹ אֵינוֹ מָכוּר מַנִּי רַבִּי יִשְׁמָעֵאל הִקְדִּישׁוֹ מֻקְדָּשׁ אֲתָאן לְרַבִּי עֲקִיבָא
לְעוֹלָם מַזִּיק וְדִבְרֵי הַכֹּל מְכָרוֹ אֵינוֹ מָכוּר אֲפִלּוּ לְרַבִּי יִשְׁמָעֵאל דְּהָא מְשַׁעְבְּדָא לֵהּ לְנִזָּק
הִקְדִּישׁוֹ מֻקְדָּשׁ אֲפִלּוּ לְרַבִּי עֲקִיבָא מִשּׁוּם דְּרַבִּי אֲבָהוּ דְּאָמַר רַבִּי אֲבָהוּ גְּזֵרָה שֶׁמָּא יֹאמְרוּ הֶקְדֵּשׁ יוֹצֵא בְּלֹא פִּדְיוֹן
תָּנוּ רַבָּנַן שׁוֹר תָּם שֶׁהִזִּיק עַד שֶׁלֹּא עָמַד בַּדִּין מְכָרוֹ מָכוּר הִקְדִּישׁוֹ מֻקְדָּשׁ שְׁחָטוֹ וּנְתָנוֹ בְּמַתָּנָה מַה שֶּׁעָשָׂה עָשׂוּי מִשֶּׁעָמַד בַּדִּין מְכָרוֹ אֵינוֹ מָכוּר הִקְדִּישׁוֹ אֵינוֹ מֻקְדָּשׁ שְׁחָטוֹ וּנְתָנוֹ בְּמַתָּנָה לֹא עָשָׂה וְלֹא כְלוּם
קָדְמוּ בַּעֲלֵי חוֹבוֹת (וְהִגְבִּיהוֹ) [וְגָבוּהוּ] בֵּין חָב עַד שֶׁלֹּא הִזִּיק בֵּין הִזִּיק עַד שֶׁלֹּא חָב לֹא עָשׂוּ וְלֹא כְּלוּם לְפִי שֶׁאֵין מִשְׁתַּלֵּם אֶלָּא מִגּוּפוֹ
מוּעָד שֶׁהִזִּיק בֵּין שֶׁעָמַד בַּדִּין בֵּין שֶׁלֹּא עָמַד בַּדִּין מְכָרוֹ מָכוּר הִקְדִּישׁוֹ מֻקְדָּשׁ שְׁחָטוֹ וּנְתָנוֹ בְּמַתָּנָה מָה שֶּׁעָשָׂה עָשׂוּי קָדְמוּ בַּעֲלֵי חוֹבוֹת (וְהִגְבִּיהוּ) [וְגָבוּהוּ] בֵּין חָב עַד שֶׁלֹּא הִזִּיק בֵּין הִזִּיק עַד שֶׁלֹּא חָב מַה שֶּׁעָשָׂה עָשׂוּי לְפִי שֶׁאֵין מִשְׁתַּלֵּם אֶלָּא מִן הָעֲלִיָּה
אָמַר מָר מְכָרוֹ מָכוּר לְרִדְיָא
הִקְדִּישׁוֹ מֻקְדָּשׁ מִשּׁוּם דְּרַבִּי אֲבָהוּ
שְׁחָטוֹ וּנְתָנוֹ בְּמַתָּנָה מַה שֶּׁעָשָׂה עָשׂוּי בִּשְׁלָמָא נְתָנוֹ בְּמַתָּנָה מַה שֶּׁעָשָׂה עָשׂוּי לְרִדְיָא אֶלָּא שְׁחָטוֹ לֵיתֵי וְלִשְׁתַּלַּם מִבִּשְׂרֵהּ
דְּתַנְיָא חַי אֵין לִי אֶלָּא חַי שְׁחָטוֹ מִנַּיִן תַּלְמוּד לוֹמַר וּמָכְרוּ אֶת הַשּׁוֹר מִכׇּל מָקוֹם
אָמַר רַב שֵׁזְבִי לֹא נִצְרְכָא אֶלָּא לִפְחַת שְׁחִיטָה
אָמַר רַב הוּנָא בְּרֵהּ דְּרַב יְהוֹשֻׁעַ זֹאת אוֹמֶרֶת הַמַּזִּיק שִׁעְבּוּדוֹ שֶׁל חֲבֵרוֹ פָּטוּר
פְּשִׁיטָא מַהוּ דְּתֵימָא הָתָם הוּא דְּאָמַר לֵהּ לָא חַסַּרְתָּךְ וְלָא מִדֵּי דְּאָמַר לֵהּ זִיקָא בְּעָלְמָא הוּא דִּשְׁקַלִי מִנָּךְ אֲבָל בְּעָלְמָא לִחַיַּב קָא מַשְׁמַע לַן
הָא נָמֵי רַבָּה אַמְרַהּ דְּאָמַר רַבָּה הַשּׂוֹרֵף שְׁטָרוֹתָיו שֶׁל חֲבֵרוֹ פָּטוּר
מַהוּ דְּתֵימָא הָתָם הוּא דְּאָמַר לֵהּ נְיָרָא בְּעָלְמָא קְלַאי מִנָּךְ אֲבָל הֵיכָא דְּחָפַר בָּהּ בּוֹרוֹת שִׁיחִין וּמְעָרוֹת לִחַיַּב קָא מַשְׁמַע לַן דְּהָא הָכָא כְּמַאן דְּחָפַר בָּהּ בּוֹרוֹת שִׁיחִין וּמְעָרוֹת דָּמֵי וְקָאָמַר מַה שֶּׁעָשָׂה עָשׂוּי
קָדְמוּ בַּעֲלֵי חוֹבוֹת (וְהִגְבִּיהוּ) [וְגָבוּהוּ] בֵּין חָב עַד שֶׁלֹּא הִזִּיק בֵּין הִזִּיק עַד שֶׁלֹּא חָב לֹא עָשָׂה וְלֹא כְלוּם לְפִי שֶׁאֵין מְשַׁלֵּם אֶלָּא מִגּוּפוֹ
בִּשְׁלָמָא הִזִּיק עַד שֶׁלֹּא חָב נִזָּקִין קָדְמוּ אֲבָל חָב עַד שֶׁלֹּא הִזִּיק בַּעַל חוֹב קְדֵם

 *** דף לד. *** 

וַאֲפִלּוּ הִזִּיק עַד שֶׁלֹּא חָב בַּעַל חוֹב קְדֵם שְׁמַע מִנַּהּ בַּעַל חוֹב מְאֻחָר שֶׁקָּדַם וְגָבָה מַה שֶּׁגָּבָה לֹא גָּבָה
לָא לְעוֹלָם אֵימָא לָךְ מַה שֶּׁגָּבָה גָּבָה וְשָׁאנֵי הָתָם דַּאֲמַר לֵהּ אִלּוּ גַּבָּךְ הֲוָה לָא מִנָּךְ (הֲוָה) גְּבַי לֵהּ דְּהַאי תּוֹרָא דְּאַזְּקַן מִנֵּהּ מִשְׁתַּלֵּמְנָא
תָּנוּ רַבָּנַן שׁוֹר שָׁוֶה מָאתַיִם שֶׁנָּגַח שׁוֹר שָׁוֶה מָאתַיִם וְחָבַל בּוֹ בַּחֲמִשִּׁים זוּז וְשָׁבַח וְעָמַד עַל אַרְבַּע מֵאוֹת זוּז שֶׁאִלְמָלֵא לֹא הִזִּיקוֹ הָיָה עוֹמֵד עַל שְׁמֹנֶה מֵאוֹת זוּז נוֹתֵן כִּשְׁעַת הַנֶּזֶק
כָּחַשׁ כִּשְׁעַת הַעֲמָדָה בַּדִּין
שָׁבַח מַזִּיק נוֹתֵן לוֹ כִּשְׁעַת הַנֶּזֶק כָּחַשׁ כִּשְׁעַת הַעֲמָדָה בַּדִּין
אָמַר מָר שָׁבַח מַזִּיק נוֹתֵן כִּשְׁעַת הַנֶּזֶק מַנִּי רַבִּי יִשְׁמָעֵאל הִיא דְּאָמַר בַּעַל חוֹב הוּא וְזוּזֵי הוּא דְּמַסֵּק לֵהּ
אֵימָא סֵיפָא כָּחַשׁ כִּשְׁעַת הַעֲמָדָה בַּדִּין אֲתָאן לְרַבִּי עֲקִיבָא דְּאָמַר שֻׁתָּפֵי נִינְהוּ רֵישָׁא רַבִּי יִשְׁמָעֵאל וְסֵיפָא רַבִּי עֲקִיבָא
לָא כֻּלַּהּ רַבִּי עֲקִיבָא הִיא וְהָכָא בְּמַאי עָסְקִינַן כְּשֶׁפִּטְּמוֹ
אִי כְּשֶׁפִּטְּמוֹ אֵימָא רֵישָׁא שָׁבַח וְעָמַד עַל אַרְבַּע מֵאוֹת זוּז נוֹתֵן לוֹ כִּשְׁעַת הַנֶּזֶק אִי כְּשֶׁפִּטְּמוֹ צְרִיכָא לְמֵימַר
אָמַר רַב פָּפָּא רֵישָׁא מַשְׁכַּחַתְּ לַהּ בֵּין דְּפַטְּמַהּ פַּטּוֹמֵי בֵּין דִּשְׁבַחָא מִמֵּילָא וְאִצְטְרִיךְ לְאַשְׁמוֹעִינַן דְּהֵיכָא דִּשְׁבַחָא מִמֵּילָא נוֹתֵן לוֹ כִּשְׁעַת הַנֶּזֶק סֵיפָא לָא מַשְׁכַּחַתְּ לַהּ אֶלָּא כְּשֶׁפִּטְּמוֹ
כָּחַשׁ כִּשְׁעַת הַעֲמָדָה בַּדִּין כָּחַשׁ מֵחֲמַת מַאי אִילֵימָא דְּכָחֲשָׁה מֵחֲמַת מְלָאכָה לֵימָא לֵהּ אַתְּ מַכְחֲשַׁתְּ וַאֲנָא יָהֵבְנָא
אָמַר רַב אָשֵׁי דִּכְחַשׁ מֵחֲמַת מַכָּה דַּאֲמַר לֵהּ קַרְנָא דְּתוֹרָךְ קְבִירָא בֵּהּ
מַתְנִי' שׁוֹר שָׁוֶה מָאתַיִם שֶׁנָּגַח שׁוֹר שָׁוֶה מָאתַיִם וְאֵין הַנְּבֵלָה יָפָה כְּלוּם אָמַר רַבִּי מֵאִיר עַל זֶה נֶאֱמַר וּמָכְרוּ אֶת הַשּׁוֹר הַחַי וְחָצוּ אֶת כַּסְפּוֹ
אָמַר לוֹ רַבִּי יְהוּדָה וְכֵן הֲלָכָה קִיַּמְתָּ וּמָכְרוּ אֶת הַשּׁוֹר הַחַי וְחָצוּ אֶת כַּסְפּוֹ וְלֹא קִיַּמְתָּ וְגַם הַמֵּת יֶחֱצוּן וְאֵיזֶה זֶה שׁוֹר שָׁוֶה מָאתַיִם שֶׁנָּגַח שׁוֹר שָׁוֶה מָאתַיִם וְהַנְּבֵלָה יָפָה חֲמִשִּׁים זוּז שֶׁזֶּה נוֹטֵל חֲצִי הַחַי וַחֲצִי הַמֵּת וְזֶה נוֹטֵל חֲצִי הַחַי וַחֲצִי הַמֵּת
גְּמָ' תָּנוּ רַבָּנַן שׁוֹר שָׁוֶה מָאתַיִם שֶׁנָּגַח שׁוֹר שָׁוֶה מָאתַיִם וְהַנְּבֵלָה יָפָה חֲמִשִּׁים זוּז זֶה נוֹטֵל חֲצִי הַחַי וַחֲצִי הַמֵּת וְזֶה נוֹטֵל חֲצִי הַחַי וַחֲצִי הַמֵּת וְזֶהוּ שׁוֹר הָאָמוּר בַּתּוֹרָה דִּבְרֵי רַבִּי יְהוּדָה
רַבִּי מֵאִיר אוֹמֵר אֵין זֶהוּ שׁוֹר הָאָמוּר בַּתּוֹרָה אֶלָּא שׁוֹר שָׁוֶה מָאתַיִם שֶׁנָּגַח לְשׁוֹר שָׁוֶה מָאתַיִם וְאֵין הַנְּבֵלָה יָפָה כְּלוּם עַל זֶה נֶאֱמַר וּמָכְרוּ אֶת הַשּׁוֹר הַחַי וְחָצוּ אֶת כַּסְפּוֹ אֶלָּא מָה אֲנִי מְקַיֵּם וְגַם אֶת הַמֵּת יֶחֱצוּן פְּחָת שֶׁפְּחָתַתּוּ מִיתָה מַחֲצִין בַּחַי
מִכְּדֵי בֵּין רַבִּי מֵאִיר בֵּין רַבִּי יְהוּדָה הַאי מֵאָה וְעֶשְׂרִים וַחֲמִשָּׁה שָׁקֵל וְהַאי מֵאָה וְעֶשְׂרִים וַחֲמִשָּׁה שָׁקֵל מַאי בֵּינַיְהוּ
אָמַר רָבָא פְּחַת נְבֵלָה אִכָּא בֵּינַיְהוּ רַבִּי מֵאִיר סָבַר פְּחַת נְבֵלָה דְּנִזָּק הָוֵי וְרַבִּי יְהוּדָה סָבַר פְּחַת נְבֵלָה דְּמַזִּיק הָוֵי פַּלְגָא
אֲמַר לֵהּ אַבָּיֵי אִם כֵּן מָצִינוּ לְרַבִּי יְהוּדָה

 *** דף לד: *** 

תָּם חָמוּר מִמּוּעָד
וְכִי תֵּימָא הָכִי נָמֵי כְּדִתְנַן רַבִּי יְהוּדָה אוֹמֵר תָּם חַיָּב וּמוּעָד פָּטוּר אֵמַר דְּשָׁמְעַתְּ לֵהּ לְרַבִּי יְהוּדָה לְעִנְיַן שְׁמִירָה דִּכְתִיבִי קְרָאֵי לְעִנְיַן תַּשְׁלוּמִין מִי שָׁמְעַתְּ לֵהּ
וְהָתַנְיָא רַבִּי יְהוּדָה אוֹמֵר יָכוֹל שׁוֹר שָׁוֶה מָנֶה שֶׁנָּגַח שׁוֹר שָׁוֶה חָמֵשׁ סְלָעִים וְהַנְּבֵלָה יָפָה סֶלַע זֶה נוֹטֵל חֲצִי הַחַי וַחֲצִי הַמֵּת וְזֶה נוֹטֵל חֲצִי הַחַי וַחֲצִי הַמֵּת
אָמַרְתָּ וְכִי מוּעָד לָמָּה יוֹצֵא לְהַחְמִיר עָלָיו אוֹ לְהָקֵל עָלָיו הֱוֵי אוֹמֵר לְהַחְמִיר עָלָיו וּמָה מוּעָד אֵינוֹ מְשַׁלֵּם אֶלָּא מַה שֶּׁהִזִּיק תָּם הַקַּל לֹא כׇּל שֶׁכֵּן
אֶלָּא אָמַר רַבִּי יוֹחָנָן שָׁבַח נְבֵלָה אִכָּא בֵּינַיְהוּ דְּמָר סָבַר דְּנִזָּק הָוֵי וּמָר סָבַר פַּלְגָא
וְהַיְנוּ דְּקָא קַשְׁיָא לֵהּ לְרַבִּי יְהוּדָה הַשְׁתָּא דְּאָמְרַתְּ חָס רַחֲמָנָא עִלָּוֵהּ דְּמַזִּיק דְּשָׁקֵל בִּשְׁבָחָא יָכוֹל שׁוֹר שָׁוֶה חָמֵשׁ סְלָעִים שֶׁנָּגַח שׁוֹר שָׁוֶה מָנֶה וְהַנְּבֵלָה יָפָה חֲמִשִּׁים זוּז זֶה נוֹטֵל חֲצִי הַחַי וַחֲצִי הַמֵּת וְזֶה נוֹטֵל חֲצִי הַחַי וַחֲצִי הַמֵּת
אָמַרְתָּ הֵיכָן מָצִינוּ מַזִּיק נִשְׂכָּר שֶׁזֶּה נִשְׂכָּר וְאוֹמֵר שַׁלֵּם יְשַׁלֵּם בְּעָלִים מְשַׁלְּמִין וְאֵין בְּעָלִים נוֹטְלִין
מַאי וְאוֹמֵר וְכִי תֵּימָא הָנֵי מִלֵּי הֵיכָא דְּאִכָּא פְּסֵדָא לְנִזָּק אֲבָל הֵיכָא דְּלֵיכָּא פְּסֵדָא לְנִזָּק כְּגוֹן שׁוֹר שָׁוֶה חָמֵשׁ סְלָעִים שֶׁנָּגַח שׁוֹר שָׁוֶה חָמֵשׁ סְלָעִים וְהַנְּבֵלָה יָפָה שְׁלֹשִׁים זוּז שָׁקֵל נָמֵי מַזִּיק בִּשְׁבָחָא
וְאוֹמֵר שַׁלֵּם יְשַׁלֵּם בְּעָלִים מְשַׁלְּמִין וְאֵין בְּעָלִים נוֹטְלִין
אֲמַר לֵהּ רַב אַחָא בַּר תַּחְלִיפָא לְרָבָא אִם כֵּן מָצִינוּ לְרַבִּי יְהוּדָה תָּם מְשַׁלֵּם יוֹתֵר מֵחֲצִי נֶזֶק וְהַתּוֹרָה אָמְרָה וּמָכְרוּ אֶת הַשּׁוֹר הַחַי וְחָצוּ אֶת כַּסְפּוֹ
אִית לֵהּ לְרַבִּי יְהוּדָה פְּחָת שֶׁפָּחֲתָה מִיתָה מַחֲצִין בַּחַי
מְנָא לֵהּ מִוְּגַם אֶת הַמֵּת יֶחֱצוּן וְהָא אַפְּקֵהּ רַבִּי יְהוּדָה לְזֶה נוֹטֵל חֲצִי הַחַי וַחֲצִי הַמֵּת וְזֶה נוֹטֵל חֲצִי הַחַי וַחֲצִי הַמֵּת
אִם כֵּן נִכְתּוֹב קְרָא וְאֶת הַמֵּת מַאי וְגַם שְׁמַע מִנַּהּ תַּרְתֵּי
מַתְנִי' יֵשׁ חַיָּב עַל מַעֲשֵׂה שׁוֹרוֹ וּפָטוּר עַל מַעֲשֵׂה עַצְמוֹ פָּטוּר עַל מַעֲשֵׂה שׁוֹרוֹ וְחַיָּב עַל מַעֲשֵׂה עַצְמוֹ
כֵּיצַד שׁוֹרוֹ שֶׁבִּיֵּשׁ פָּטוּר וְהוּא שֶׁבִּיֵּשׁ חַיָּב שׁוֹרוֹ שֶׁסִּמֵּא אֶת עֵין עַבְדּוֹ וְהִפִּיל אֶת שִׁנּוֹ פָּטוּר וְהוּא שֶׁסִּמֵּא אֶת עֵין עַבְדּוֹ וְהִפִּיל אֶת שִׁנּוֹ חַיָּב
שׁוֹרוֹ שֶׁחָבַל בְּאָבִיו וּבְאִמּוֹ חַיָּב וְהוּא שֶׁחָבַל בְּאָבִיו וְאִמּוֹ פָּטוּר שׁוֹרוֹ שֶׁהִדְלִיק אֶת הַגָּדִישׁ בְּשַׁבָּת חַיָּב וְהוּא שֶׁהִדְלִיק אֶת הַגָּדִישׁ בְּשַׁבָּת פָּטוּר מִפְּנֵי שֶׁהוּא מִתְחַיֵּב בְּנַפְשׁוֹ
גְּמָ' תָּנֵי רַבִּי אֲבָהוּ קַמֵּהּ דְּרַבִּי יוֹחָנָן כׇּל הַמְקַלְקְלִין פְּטוּרִין חוּץ מֵחוֹבֵל וּמַבְעִיר אֲמַר לֵהּ פּוֹק תָּנֵי לְבָרָא חוֹבֵל וּמַבְעִיר אֵינָהּ מִשְׁנָה וְאִם תִּמְצֵי לוֹמַר מִשְׁנָה חוֹבֵל בְּצָרִיךְ לְכַלְבּוֹ מַבְעִיר בְּצָרִיךְ לְאֶפְרוֹ
תְּנַן שׁוֹרוֹ שֶׁהִדְלִיק אֶת הַגָּדִישׁ בְּשַׁבָּת חַיָּב וְהוּא שֶׁהִדְלִיק אֶת הַגָּדִישׁ בְּשַׁבָּת פָּטוּר וְקָתָנֵי הוּא דֻּמְיָא דְשׁוֹרוֹ מָה שׁוֹרוֹ דְּלָא קָבָעֵי לֵהּ

 *** דף לה. *** 

אַף הוּא נָמֵי דְּלָא קָבָעֵי לֵהּ וְקָתָנֵי פָּטוּר מִפְּנֵי שֶׁהוּא נִדּוֹן בְּנַפְשׁוֹ
לֹא שׁוֹרוֹ דֻּמְיָא דִידֵהּ מָה הוּא דְּקָבָעֵי לֵהּ אַף שׁוֹרוֹ דְּקָבָעֵי לֵהּ
שׁוֹרוֹ הֵיכִי מַשְׁכַּחַתְּ לַהּ אֲמַר לֵהּ רַב אַוְיָא הָכָא בְּמַאי עָסְקִינַן בְּשׁוֹר פִּקֵּחַ שֶׁעָלְתָה לוֹ נְשִׁיכָה בְּגַבּוֹ וְקָא בָּעֵי לְמִקְלְיֵהּ וְאִגַּנְדַּר בְּקִטְמָא
וּמְנָא יָדְעִינַן דִּלְבָתַר דְּקַלְיֵהּ קָמִגַּנְדַּר בְּקִטְמָא
וּמִי אִכָּא כִּי הַאי גַוְנָא אִין דְּהָהוּא תּוֹרָא דַּהֲוָה בֵּי רַב פָּפָּא דַּהֲוָה כָּיְבִין לֵהּ חִנְכֵהּ עָיֵל וּפַתְקֵהּ לְנָזְיָתָא וְשָׁתֵי שִׁכְרָא וְאִתַּסִּי
אֲמַרוּ רַבָּנַן קַמֵּהּ דְּרַב פָּפָּא מִי מָצֵית אָמְרַתְּ שׁוֹרוֹ דֻּמְיָא דִידֵהּ וְהָא קָתָנֵי שׁוֹרוֹ שֶׁבִּיֵּשׁ פָּטוּר וְהוּא שֶׁבִּיֵּשׁ חַיָּב שׁוֹרוֹ דֻּמְיָא דִידֵהּ נִתְכַּוֵּן לְבַיֵּשׁ הֵיכִי מַשְׁכַּחַתְּ לַהּ
כְּגוֹן שֶׁנִּתְכַּוֵּן לְהַזִּיק דְּאָמַר מָר נִתְכַּוֵּן לְהַזִּיק אַף עַל פִּי שֶׁלֹּא נִתְכַּוֵּן לְבַיֵּשׁ
רָבָא אָמַר מַתְנִיתִין בְּשׁוֹגֵג
וְכִדְתָנָא דְּבֵי חִזְקִיָּה דְּתָנָא דְּבֵי חִזְקִיָּה מַכֵּה אָדָם וּמַכֵּה בְּהֵמָה
מָה מַכֵּה בְּהֵמָה לֹא חִלַּקְתָּ בָּהּ בֵּין שׁוֹגֵג בֵּין מֵזִיד בֵּין מִתְכַּוֵּן לְשֶׁאֵין מִתְכַּוֵּן בֵּין דֶּרֶךְ יְרִידָה לְדֶרֶךְ עֲלִיָּה לְפׇטְרוֹ מָמוֹן אֶלָּא לְחַיְּבוֹ מָמוֹן אַף מַכֵּה אָדָם לֹא תַּחְלֹק בּוֹ בֵּין שׁוֹגֵג לְמֵזִיד בֵּין מִתְכַּוֵּן לְשֶׁאֵין מִתְכַּוֵּן בֵּין דֶּרֶךְ יְרִידָה לְדֶרֶךְ עֲלִיָּה לְחַיְּבוֹ מָמוֹן אֶלָּא לְפׇטְרוֹ מָמוֹן
אֲמַרוּ לֵהּ רַבָּנַן לְרָבָא מִי מָצֵית מוֹקְמַתְּ לַהּ בְּשׁוֹגֵג וְהָא מִפְּנֵי שֶׁנִּדּוֹן בְּנַפְשׁוֹ קָתָנֵי
הָכִי קָאָמַר כֵּוָן דִּבְמֵזִיד נִדּוֹן בְּנַפְשׁוֹ וְהֵיכִי דָּמֵי דְּקָא בָּעֵי לְאֶפְרוֹ הַשְׁתָּא בְּשׁוֹגֵג פָּטוּר
מַתְנִי' שׁוֹר שֶׁהָיָה רוֹדֵף אַחַר שׁוֹר אַחֵר וְהֻזַּק זֶה אוֹמֵר שׁוֹרְךָ הִזִּיק וְזֶה אוֹמֵר לֹא כִי אֶלָּא בְּסֶלַע לָקָה הַמּוֹצִיא מֵחֲבֵרוֹ עָלָיו הָרְאָיָה
הָיוּ שְׁנַיִם רוֹדְפִים אַחַר אֶחָד זֶה אוֹמֵר שׁוֹרְךָ הִזִּיק וְזֶה אוֹמֵר שׁוֹרְךָ הִזִּיק

 *** דף לה: *** 

שְׁנֵיהֶם פְּטוּרִים אִם הָיוּ שְׁנֵיהֶם שֶׁל אִישׁ אֶחָד שְׁנֵיהֶם חַיָּבִים
הָיָה אֶחָד גָּדוֹל וְאֶחָד קָטָן הַנִּזָּק אוֹמֵר גָּדוֹל הִזִּיק וְהַמַּזִּיק אוֹמֵר לֹא כִי אֶלָּא קָטָן הִזִּיק אֶחָד תָּם וְאֶחָד מוּעָד הַנִּזָּק אוֹמֵר מוּעָד הִזִּיק וְהַמַּזִּיק אוֹמֵר לֹא כִי אֶלָּא תָּם הִזִּיק הַמּוֹצִיא מֵחֲבֵרוֹ עָלָיו הָרְאָיָה
הָיוּ הַנִּזָּקִין שְׁנַיִם אֶחָד גָּדוֹל וְאֶחָד קָטָן וְהַמַּזִּיקִין שְׁנַיִם אֶחָד גָּדוֹל וְאֶחָד קָטָן הַנִּזָּק אוֹמֵר גָּדוֹל הִזִּיק אֶת הַגָּדוֹל וְקָטָן אֶת הַקָּטָן וְהַמַּזִּיק אוֹמֵר לֹא כִי אֶלָּא קָטָן אֶת הַגָּדוֹל וְגָדוֹל אֶת הַקָּטָן אֶחָד תָּם וְאֶחָד מוּעָד הַנִּזָּק אוֹמֵר מוּעָד הִזִּיק אֶת הַגָּדוֹל וְתָם אֶת הַקָּטָן וְהַמַּזִּיק אוֹמֵר לֹא כִי אֶלָּא תָּם אֶת הַגָּדוֹל וּמוּעָד אֶת הַקָּטָן הַמּוֹצִיא מֵחֲבֵרוֹ עָלָיו הָרְאָיָה
גְּמָ' אָמַר רַבִּי חִיָּא בַּר אַבָּא [זֹאת אוֹמֶרֶת] חֲלוּקִים עָלָיו חֲבֵרָיו עַל סוֹמְכוֹס דְּאָמַר מָמוֹן הַמֻּטָּל בְּסָפֵק חוֹלְקִין
אֲמַר לֵהּ רַבִּי אַבָּא בַּר מֶמֶל לְרַבִּי חִיָּא בַּר אַבָּא אָמַר סוֹמְכוֹס אֲפִלּוּ בָּרִי וּבָרִי אֲמַר לֵהּ אִין אָמַר סוֹמְכוֹס אֲפִלּוּ בָּרִי וּבָרִי
וּמִמַּאי דְּמַתְנִיתִין בְּבָרִי וּבָרִי הוּא דְּקָתָנֵי זֶה אוֹמֵר שׁוֹרְךָ הִזִּיק וְזֶה אוֹמֵר לֹא כִי
מַתְקֵף לַהּ רַב פָּפָּא מִדְּרֵישָׁא בָּרִי וּבָרִי סֵיפָא נָמֵי בָּרִי וּבָרִי
אֵימָא סֵיפָא הָיָה אֶחָד גָּדוֹל וְאֶחָד קָטָן נִזָּק אוֹמֵר גָּדוֹל הִזִּיק וּמַזִּיק אוֹמֵר לֹא כִי אֶלָּא קָטָן הִזִּיק אֶחָד תָּם וְאֶחָד מוּעָד נִזָּק אוֹמֵר מוּעָד הִזִּיק וְהַמַּזִּיק אוֹמֵר לֹא כִי אֶלָּא תָּם הִזִּיק הַמּוֹצִיא מֵחֲבֵרוֹ עָלָיו הָרְאָיָה
הָא לָא מַיְתֵי רְאָיָה שָׁקֵל כִּדְאָמַר מַזִּיק נֵימָא תִּהְוֵי תְּיוּבְתָּא דְּרַבָּה בַּר נָתָן דְּאָמַר טְעָנוֹ חִטִּים וְהוֹדָה לוֹ בִּשְׂעוֹרִים פָּטוּר
אֶלָּא בְּבָרִי וְשֶׁמָּא
דְּקָאָמַר בָּרִי מַאן דְּקָאָמַר שֶׁמָּא מַאן אִי נֵימָא דְּקָאָמַר נִזָּק בָּרִי וְקָאָמַר מַזִּיק שֶׁמָּא אַכַּתִּי לֵימָא תִּהְוֵי תְּיוּבְתָּא דְּרַבָּה בַּר נָתָן
אֶלָּא דְּקָאָמַר נִזָּק שֶׁמָּא וְקָאָמַר מַזִּיק בָּרִי
וּמִדְּסֵיפָא נִזָּק שֶׁמָּא וּמַזִּיק בָּרִי רֵישָׁא נָמֵי נִזָּק שֶׁמָּא וּמַזִּיק בָּרִי
וְאָמַר סוֹמְכוֹס אֲפִלּוּ בְּהָא דְּאִצְטְרִיךְ לְאַשְׁמוֹעִינַן דְּלָא
לָא סֵיפָא נִזָּק שֶׁמָּא וּמַזִּיק בָּרִי רֵישָׁא נִזָּק בָּרִי וּמַזִּיק שֶׁמָּא
וְהָא לָא דָּמְיָא רֵישָׁא לְסֵיפָא
אָמְרִי בָּרִי וְשֶׁמָּא שֶׁמָּא וּבָרִי חַד מִלְּתָא הִיא בָּרִי וּבָרִי שֶׁמָּא וּבָרִי תְּרֵי מִלֵּי נִינְהוּ
גּוּפָא אָמַר רַבָּה בַּר נָתָן טְעָנוֹ חִטִּין וְהוֹדָה לוֹ בִּשְׂעוֹרִין פָּטוּר מַאי קָא מַשְׁמַע לַן תְּנֵינָא טְעָנוֹ חִטִּין וְהוֹדָה לוֹ בִּשְׂעוֹרִין פָּטוּר
אִי מֵהָתָם הֲוָה אָמֵינָא פָּטוּר מִדְּמֵי חִטִּין וְחַיָּב בִּדְמֵי שְׂעוֹרִין קָא מַשְׁמַע לַן דְּפָטוּר לִגְמָרֵי
תְּנַן הָיוּ הַנִּזָּקִין שְׁנַיִם אֶחָד גָּדוֹל וְאֶחָד קָטָן וְכוּ' הָא לָא מַיְתֵי רְאָיָה שָׁקֵל כִּדְקָאָמַר מַזִּיק אַמַּאי חִטִּים וּשְׂעֹרִים נִינְהוּ
רָאוּי לִטּוֹל וְאֵין לוֹ
וְהָתַנְיָא הֲרֵי זֶה מִשְׁתַּלֵּם עַל הַקָּטָן מִן הַגָּדוֹל וְלַגָּדוֹל מִן הַקָּטָן
דִּתְפַס
תְּנַן הָיָה אֶחָד תָּם וְאֶחָד מוּעָד הַנִּזָּק אוֹמֵר מוּעָד הִזִּיק אֶת הַגָּדוֹל וְתָם אֶת הַקָּטָן וְהַמַּזִּיק אוֹמֵר לֹא כִי אֶלָּא תָּם אֶת הַגָּדוֹל וּמוּעָד אֶת הַקָּטָן הַמּוֹצִיא מֵחֲבֵרוֹ עָלָיו הָרְאָיָה הָא לָא מַיְתֵי רְאָיָה שָׁקֵל כִּדְקָאָמַר מַזִּיק וְאַמַּאי חִטִּין וּשְׂעֹרִין נִינְהוּ

 *** דף לו. *** 

רָאוּי לִטּוֹל וְאֵין לוֹ וְהָתַנְיָא הֲרֵי זֶה מִשְׁתַּלֵּם לַקָּטָן מִן הַמּוּעָד וְלַגָּדוֹל מִן הַתָּם דִּתְפַס
הָיוּ שְׁנֵיהֶם שֶׁל אִישׁ אֶחָד שְׁנֵיהֶם חַיָּבִים אֲמַר לֵהּ רָבָא מִפַּרְזִיקָא לְרַב אָשֵׁי שְׁמַע מִנַּהּ שְׁוָרִים תַּמִּים שֶׁהִזִּיקוּ רָצָה מִזֶּה גּוֹבֶה רָצָה מִזֶּה גּוֹבֶה
הָכָא בְּמַאי עָסְקִינַן בְּמוּעָדִין
אִי בְּמוּעָדִין אֵימָא סֵיפָא הָיָה אֶחָד גָּדוֹל וְאֶחָד קָטָן הַנִּזָּק אוֹמֵר גָּדוֹל הִזִּיק וְהַמַּזִּיק אוֹמֵר לֹא כִי אֶלָּא קָטָן הִזִּיק הַמּוֹצִיא מֵחֲבֵרוֹ עָלָיו הָרְאָיָה אִי בְּמוּעָדִין מַאי נָפְקָא לֵהּ מִנֵּהּ סוֹף סוֹף דְּמֵי תּוֹרָא מְעַלְּיָא בָּעֵי לְשַׁלּוֹמֵי
אֲמַר לֵהּ סֵיפָא בְּתַמִּין וְרֵישָׁא בְּמוּעָדִין
אֲמַר לֵהּ רַב אַחָא סָבָא לְרַב אָשֵׁי אִי בְּמוּעָדִין חַיָּבִים חַיָּב גַּבְרָא מִבְּעֵי לֵהּ וְתוּ מַאי שְׁנֵיהֶם
אֶלָּא לְעוֹלָם בְּתַמִּין וְרַבִּי עֲקִיבָא הִיא דְּאָמַר שֻׁתָּפִין נִינְהוּ וְטַעְמָא דְּאִיתַנְהוּ לְתַרְוַיְהוּ דְּלָא מָצֵי מְדַחֵי לֵהּ אֲבָל לֵיתַנְהוּ לְתַרְוַיְהוּ מָצֵי אֲמַר לֵהּ זִיל אַיְתִי רְאָיָה דְּהַאי תּוֹרָא אַזְּקָךְ וַאֲשַׁלֵּם לָךְ
הֲדַרַן עֲלָךְ הַמַּנִּיחַ
מַתְנִי' שׁוֹר שֶׁנָּגַח אַרְבָּעָה וַחֲמִשָּׁה שְׁוָרִים זֶה אַחַר זֶה יְשַׁלֵּם לָאַחֲרוֹן שֶׁבָּהֶם וְאִם יֵשׁ בּוֹ מוֹתָר יַחֲזִיר לְשֶׁלְּפָנָיו וְאִם יֵשׁ בּוֹ מוֹתָר יַחֲזִיר לְשֶׁלִּפְנֵי פָנָיו וְהָאַחֲרוֹן אַחֲרוֹן נִשְׂכָּר דִּבְרֵי רַבִּי מֵאִיר
רַבִּי שִׁמְעוֹן אוֹמֵר שׁוֹר שָׁוֶה מָאתַיִם שֶׁנָּגַח לְשׁוֹר שָׁוֶה מָאתַיִם וְאֵין הַנְּבֵלָה יָפָה כְּלוּם זֶה נוֹטֵל מָנֶה וְזֶה נוֹטֵל מָנֶה
חָזַר וְנָגַח שׁוֹר אַחֵר שָׁוֶה מָאתַיִם הָאַחֲרוֹן נוֹטֵל מָנֶה וְשֶׁלְּפָנָיו זֶה נוֹטֵל חֲמִשִּׁים זוּז וְזֶה נוֹטֵל חֲמִשִּׁים זוּז
חָזַר וְנָגַח שׁוֹר אַחֵר שָׁוֶה מָאתַיִם הָאַחֲרוֹן נוֹטֵל מָנֶה וְשֶׁלְּפָנָיו חֲמִשִּׁים זוּז וּשְׁנַיִם הָרִאשׁוֹנִים דִּינַר זָהָב
גְּמָ' מַתְנִיתִין מַנִּי דְּלָא כְּרַבִּי יִשְׁמָעֵאל וּדְלָא כְּרַבִּי עֲקִיבָא
אִי כְּרַבִּי יִשְׁמָעֵאל דְּאָמַר בַּעֲלֵי חוֹבוֹת נִינְהוּ הַאי אַחֲרוֹן אַחֲרוֹן נִשְׂכָּר רִאשׁוֹן רִאשׁוֹן נִשְׂכָּר מִבְּעֵי לֵהּ אִי כְּרַבִּי עֲקִיבָא דְּאָמַר תּוֹרָא דְשֻׁתָּפֵי הוּא הַאי יֵשׁ בּוֹ מוֹתָר

 *** דף לו: *** 

יַחֲזִיר לְשֶׁלְּפָנָיו לְכֻלָּם מִבְּעֵי לֵהּ
אָמַר רָבָא לְעוֹלָם כְּרַבִּי יִשְׁמָעֵאל דְּאָמַר בַּעֲלֵי חוֹבוֹת נִינְהוּ וּדְקַשְׁיָא לָךְ אַחֲרוֹן אַחֲרוֹן נִשְׂכָּר רִאשׁוֹן רִאשׁוֹן נִשְׂכָּר מִבְּעֵי לֵהּ הָכָא בְּמַאי עָסְקִינַן כְּגוֹן שֶׁתְּפָסוֹ נִזָּק לִגְבּוֹת הֵימֶנּוּ וְנַעֲשָׂה עָלָיו כְּשׁוֹמֵר שָׂכָר לִנְזָקִין
אִי הָכִי יֵשׁ בּוֹ מוֹתָר יַחֲזִיר לְשֶׁלְּפָנָיו יַחֲזִיר לַבְּעָלִים מִבְּעֵי לֵהּ
אָמַר רָבִינָא הָכִי קָתָנֵי אִם יֵשׁ בּוֹ מוֹתָר בִּנְזָקָיו יַחֲזִיר לְשֶׁלְּפָנָיו
וְכֵן כִּי אֲתָא רָבִין אָמַר רַבִּי יוֹחָנָן מִשּׁוּם פְּשִׁיעַת שׁוֹמְרִין נָגְעוּ בָּהּ
בְּמַאי אוֹקֵימְתַּאּ כְּרַבִּי יִשְׁמָעֵאל אִי הָכִי אֵימָא סֵיפָא רַבִּי שִׁמְעוֹן אוֹמֵר שׁוֹר שָׁוֶה מָאתַיִם שֶׁנָּגַח שׁוֹר שָׁוֶה מָאתַיִם וְאֵין הַנְּבֵלָה יָפָה כְּלוּם זֶה נוֹטֵל מָנֶה וְזֶה נוֹטֵל מָנֶה
חָזַר וְנָגַח שׁוֹר אַחֵר שָׁוֶה מָאתַיִם הָאַחֲרוֹן נוֹטֵל מָנֶה וְשֶׁלְּפָנָיו זֶה נוֹטֵל חֲמִשִּׁים זוּז וְזֶה נוֹטֵל חֲמִשִּׁים זוּז חָזַר וְנָגַח שׁוֹר שָׁוֶה מָאתַיִם הָאַחֲרוֹן נוֹטֵל מָנֶה וְשֶׁלְּפָנָיו נוֹטֵל חֲמִשִּׁים זוּז וּשְׁנַיִם הָרִאשׁוֹנִים דִּינַר זָהָב
אֲתָאן לְרַבִּי עֲקִיבָא דְּאָמַר תּוֹרָא דְשֻׁתָּפֵי הוּא רֵישָׁא רַבִּי יִשְׁמָעֵאל וְסֵיפָא רַבִּי עֲקִיבָא
אָמְרִי אִין דְּהָא אֲמַר לֵהּ שְׁמוּאֵל לְרַב יְהוּדָה שִׁנָּנָא שְׁבוֹק מַתְנִיתִין וְתָא בָּתְרַאי רֵישָׁא רַבִּי יִשְׁמָעֵאל וְסֵיפָא רַבִּי עֲקִיבָא
אִתְּמַר נָמֵי אָמַר רַבִּי יוֹחָנָן הִקְדִּישׁוֹ נִזָּק אִכָּא בֵּינַיְהוּ
תְּנַן הָתָם הַתּוֹקֵעַ לַחֲבֵרוֹ נוֹתֵן לוֹ סֶלַע רַבִּי יְהוּדָה אוֹמֵר מִשּׁוּם רַבִּי יוֹסֵי הַגְּלִילִי מָנֶה
הָהוּא גַּבְרָא דִּתְקַע לְחַבְרֵהּ שַׁלְּחֵהּ רַב טוֹבִיָּה בַּר מַתְנָה לְקַמֵּהּ דְּרַב יוֹסֵף סֶלַע צוֹרִי תְּנַן אוֹ סֶלַע מְדִינָה תְּנַן
אֲמַר לֵהּ תְּנֵיתוּהָ וּשְׁנַיִם הָרִאשׁוֹנִים דִּינַר זָהָב וְאִי סָלְקָא דַעְתָּךְ תָּנֵי תַּנָּא סֶלַע מְדִינָה נִפְלוֹג וְנִתְנֵי עַד תְּרֵיסַר וְסֶלַע
אֲמַר לֵהּ תַּנָּא כִּי רוֹכְלָא לִתְנֵי וְלֵיזִיל
מַאי הָוֵי עֲלַהּ פַּשְׁטוּהָ מֵהָא דְּאָמַר רַב יְהוּדָה אָמַר רַב כׇּל כֶּסֶף הָאָמוּר בַּתּוֹרָה כֶּסֶף צֹרִי וְשֶׁל דִּבְרֵיהֶם כֶּסֶף מְדִינָה
אֲמַר לֵהּ הַהוּא גַּבְרָא הוֹאִיל וּפַלְגָא דְזוּזָא הוּא לָא בָּעֵינָא נִתְּבֵהּ לַעֲנִיִּים הֲדַר אֲמַר לֵהּ נִתְּבֵהּ נִיהֲלִי אֵיזִיל וְאַבְרֵי בֵּהּ נַפְשַׁאי
אֲמַר לֵהּ רַב יוֹסֵף כְּבָר זְכוֹ בֵּהּ עֲנִיִּים וְאַף עַל גַּב דְּלֵיכָּא עֲנִיִּים הָכָא אֲנַן יַד עֲנִיִּים אֲנַן דְּאָמַר רַב יְהוּדָה אָמַר שְׁמוּאֵל יְתוֹמִים

 *** דף לז. *** 

אֵינָן צְרִיכִין פְּרוֹזְבּוּל
וְכֵן תָּנֵי רָמֵי בַּר חָמָא הַיְּתוֹמִים אֵינָן צְרִיכִין פְּרוֹזְבּוּל רַבָּן גַּמְלִיאֵל וּבֵית דִּינוֹ אֲבִיהֶן שֶׁל יְתוֹמִין הָיוּ
חָנָן בִּישָׁא תְּקַע לֵהּ לְהָהוּא גַּבְרָא אֲתָא לְקַמֵּהּ דְּרַב הוּנָא אֲמַר לֵהּ זִיל הַב לֵהּ פַּלְגָא דְזוּזָא הֲוָה לֵהּ זוּזָא מָכָא בָּעֵי לְמִתְּבֵהּ לֵהּ מִנֵּהּ פַּלְגָא דְּזוּזָא לָא הֲוָה מִשְׁתְּקִיל לֵהּ תְּקַע לֵהּ אַחֲרִינָא וְיַהֲבֵהּ נִהֲלֵהּ
מַתְנִי' שׁוֹר שֶׁהוּא מוּעָד לְמִינוֹ וְאֵינוֹ מוּעָד לְשֶׁאֵינוֹ מִינוֹ מוּעָד לְאָדָם וְאֵינוֹ מוּעָד לִבְהֵמָה מוּעָד לִקְטַנִּים וְאֵינוֹ מוּעָד לִגְדוֹלִים אֶת שֶׁהוּא מוּעָד לוֹ מְשַׁלֵּם נֶזֶק שָׁלֵם וְאֶת שֶׁאֵינוֹ מוּעָד לוֹ מְשַׁלֵּם חֲצִי נֶזֶק
אָמְרוּ לִפְנֵי רַבִּי יְהוּדָה הֲרֵי זֶה מוּעָד לַשַּׁבָּתוֹת וְאֵינוֹ מוּעָד לַחֹל אָמַר לָהֶם לַשַּׁבָּתוֹת מְשַׁלֵּם נֶזֶק שָׁלֵם לִימוֹת הַחוֹל מְשַׁלֵּם חֲצִי נֶזֶק
אֵימָתַי הוּא תָּם מִשֶּׁיַּחְזֹר בּוֹ שְׁלֹשָׁה יְמֵי שַׁבָּתוֹת
גְּמָ' אִתְּמַר רַב זְבִיד אָמַר וְאֵינוֹ מוּעָד תְּנַן רַב פָּפָּא אָמַר אֵינוֹ מוּעָד תְּנַן
רַב זְבִיד אָמַר וְאֵינוֹ מוּעָד תְּנַן הָא סְתָמָא הָוֵי מוּעָד רַב פָּפָּא אָמַר אֵינוֹ מוּעָד תְּנַן דִּסְתָמָא לָא הָוֵי מוּעָד
רַב זְבִיד דָּיֵק מִסֵּיפָא רַב פָּפָּא דָּיֵק מֵרֵישָׁא
רַב זְבִיד דָּיֵק מִסֵּיפָא דְּקָתָנֵי מוּעָד לִקְטַנִּים וְאֵינוֹ מוּעָד לִגְדוֹלִים אִי אָמְרַתְּ בִּשְׁלָמָא וְאֵינוֹ מוּעָד קָתָנֵי הָא סְתָמֵהּ הָוֵי מוּעָד הָא קָא מַשְׁמַע לַן דַּאֲפִלּוּ מִקְּטַנִּים לִגְדוֹלִים נָמֵי מִסְּתָמָא הָוֵי מוּעָד
אֶלָּא אִי אָמְרַתְּ אֵינוֹ מוּעָד קָתָנֵי סְתָמָא לָא הָוֵי מוּעָד
הַשְׁתָּא יֵשׁ לוֹמַר מִקְּטַנִּים לִקְטַנִּים דְּעָלְמָא סְתָמָא לָא הָוֵי מוּעָד מִקְּטַנִּים לִגְדוֹלִים צְרִיכָא לְמֵימַר דְּלָא הָוֵי מוּעָד
וְרַב פָּפָּא אָמַר לָךְ אִצְטְרִיךְ סָלְקָא דַּעְתָּךְ אָמֵינָא הוֹאִיל וּפְרַץ בֵּהּ בְּהָהוּא מִינָא פְּרַץ בֵּהּ לָא שְׁנָא גְּדוֹלִים דִּידֵהּ וְלָא שְׁנָא קְטַנִּים דִּידֵהּ קָא מַשְׁמַע לַן דְּלָא הָוֵי מוּעָד
רַב פָּפָּא דָּיֵק מֵרֵישָׁא דְּקָתָנֵי מוּעָד לְאָדָם אֵינוֹ מוּעָד לִבְהֵמָה אִי אָמְרַתְּ בִּשְׁלָמָא אֵינוֹ מוּעָד תְּנַן סְתָמָא לָא הָוֵי מוּעָד הָא קָא מַשְׁמַע לַן דַּאֲפִלּוּ מֵאָדָם לִבְהֵמָה נָמֵי סְתָמָא לָא הָוֵי מוּעָד
אֶלָּא אִי אָמְרַתְּ וְאֵינוֹ מוּעָד קָתָנֵי הָא סְתָמָא הָוֵי מוּעָד הַשְׁתָּא יֵשׁ לוֹמַר מִבְּהֵמָה לִבְהֵמָה סְתָמָא הָוֵי מוּעָד מֵאָדָם לִבְהֵמָה צְרִיכָא לְמֵימַר דְּהָוֵי מוּעָד
וְרַב זְבִיד אָמַר לָךְ רֵישָׁא אַחֲזָרָה קָאֵי כְּגוֹן דַּהֲוָה מוּעָד לְאָדָם וּמוּעָד לִבְהֵמָה וַהֲדַר בֵּהּ מִבְּהֵמָה דְּקָאֵי גַּבֵּי בְהֵמָה תְּלָתָא זִמְנֵי וְלָא נָגַח מַהוּ דְּתֵימָא כֵּוָן דְּלָא הֲדַר בֵּהּ מֵאָדָם חֲזָרָה דִבְהֵמָה לָאו חֲזָרָה הִיא קָא מַשְׁמַע לַן דַּחֲזָרָה דִבְהֵמָה מִיהָא חֲזָרָה הִיא
מֵיתִיבִי סוֹמְכוֹס אוֹמֵר מוּעָד לָאָדָם מוּעָד לִבְהֵמָה מִקַּל וְחֹמֶר וּמָה לְאָדָם מוּעָד לִבְהֵמָה לֹא כׇּל שֶׁכֵּן מִכְּלָל דְּתַנָּא קַמָּא אֵינוֹ מוּעָד קָאָמַר
אָמַר לְךָ רַב זְבִיד סוֹמְכוֹס אַחֲזָרָה קָאֵי וְהָכִי קָאָמַר לֵהּ לְתַנָּא קַמָּא דְּקָאָמְרַתְּ חֲזָרָה דִבְהֵמָה חֲזָרָה הִיא חֲזָרָה דִבְהֵמָה לָאו חֲזָרָה הִיא מִקַּל וָחֹמֶר מֵאָדָם וּמָה מֵאָדָם לָא קָא (מ)הָדַר בֵּהּ מִבְּהֵמָה לֹא כׇּל שֶׁכֵּן
אָמַר רַב אָשֵׁי תָּא שְׁמַע אָמְרוּ לִפְנֵי רַבִּי יְהוּדָה הֲרֵי זֶה מוּעָד לְשַׁבָּתוֹת וְאֵינוֹ מוּעָד לִימוֹת הַחוֹל אָמַר לָהֶן לְשַׁבָּתוֹת מְשַׁלֵּם נֶזֶק שָׁלֵם לִימוֹת הַחוֹל מְשַׁלֵּם חֲצִי נֶזֶק
אִי אָמְרַתְּ בִּשְׁלָמָא וְאֵינוֹ מוּעָד קָתָנֵי שַׁיּוֹלֵי הוּא דְּקָא מְשַׁיְּלִי [לֵהּ] וְהוּא נָמֵי קָמַהְדַּר לְהוּ אֶלָּא אִי אָמְרַתְּ אֵינוֹ מוּעָד קָתָנֵי אַגְמוֹרֵי הוּא דְּקָא מַגְמְרִי לֵהּ וְתוּ אִיהוּ מַאי קָא מַהְדַּר לְהוּ
אָמַר רַב יַנַּאי מֵרֵישָׁא נָמֵי דַּיְקָא דְּקָתָנֵי אֶת שֶׁמּוּעָד לוֹ מְשַׁלֵּם נֶזֶק שָׁלֵם וְאֶת שֶׁאֵינוֹ מוּעָד לוֹ [מְשַׁלֵּם] חֲצִי נֶזֶק
אִי אָמְרַתְּ בִּשְׁלָמָא וְאֵינוֹ מוּעָד קָתָנֵי פָּרוֹשֵׁי קָא מְפָרֵשׁ לַהּ
אֶלָּא אִי אָמְרַתְּ אֵינוֹ מוּעָד קָתָנֵי פַּסְקַהּ מַאי תּוּ אֶת שֶׁמּוּעָד לוֹ מְשַׁלֵּם נֶזֶק שָׁלֵם וְאֶת שֶׁאֵינוֹ מוּעָד לוֹ מְשַׁלֵּם חֲצִי נֶזֶק עַד הַשְׁתָּא לָא אַשְׁמְעִינַן דְּהָתָם מְשַׁלֵּם חֲצִי נֶזֶק וּמוּעָד מְשַׁלֵּם נֶזֶק שָׁלֵם
וְאִי תִּמְצֵי לוֹמַר נָמֵי אִיתָא לִדְרַב פָּפָּא נָגַח שׁוֹר חֲמוֹר וְגָמָל נַעֲשָׂה מוּעָד לַכֹּל
תָּנוּ רַבָּנַן רָאָה שׁוֹר נָגַח שׁוֹר לֹא נָגַח שׁוֹר נָגַח שׁוֹר לֹא נָגַח שׁוֹר נָגַח שׁוֹר לֹא נָגַח נַעֲשָׂה מוּעָד לְסֵרוּגִין לִשְׁוָרִים
תָּנוּ רַבָּנַן רָאָה שׁוֹר נָגַח חֲמוֹר לֹא נָגַח סוּס נָגַח גָּמָל לֹא נָגַח פֶּרֶד נָגַח עָרוֹד לֹא נָגַח נַעֲשָׂה מוּעָד לְסֵרוּגִין לַכֹּל
אִבַּעְיָא לְהוּ נָגַח

 *** דף לז: *** 

שׁוֹר שׁוֹר וָשׁוֹר חֲמוֹר וְגָמָל מַהוּ
הַאי שׁוֹר בָּתְרָא בָּתַר שְׁוָרִים שָׁדֵינַן לֵהּ וְאַכַּתִּי לִשְׁוָרִים הוּא דְּאִיַּעַד לְמִדֵּי אַחֲרִינָא לָא אִיַּעַד אוֹ דִילְמָא הַאי שׁוֹר בָּתְרָא בָּתַר חֲמוֹר וְגָמָל שָׁדֵינַן לֵהּ וְאִיַּעַד לֵהּ לְכֻלְּהוּ מִינֵי
חֲמוֹר וְגָמָל שׁוֹר שׁוֹר וָשׁוֹר מַהוּ הַאי שׁוֹר קַמָּא בָּתַר חֲמוֹר וְגָמָל שָׁדֵינַן לֵהּ וְאִיַּעַד לֵהּ לְכֻלְּהוּ מִינֵי אוֹ דִילְמָא בָּתַר שְׁוָרִים שָׁדֵינַן לֵהּ וְאַכַּתִּי לִשְׁוָרִים הוּא דְּאִיַּעַד לְמִינָא אַחֲרִינָא לָא אִיַּעַד
שַׁבָּת שַׁבָּת וְשַׁבָּת אֶחָד בְּשַׁבָּת וְשֵׁנִי בְּשַׁבָּת מַהוּ הָא שַׁבָּת בָּתְרָיְתָא בָּתַר שַׁבָּת הוּא דְּשָׁדֵינַן לֵהּ וְאַכַּתִּי לְשַׁבָּת הוּא דְּאִיַּעַד לִימוֹת הַחוֹל לָא אִיַּעַד אוֹ דִילְמָא בָּתַר אֶחָד בְּשַׁבָּת וְשֵׁנִי בְּשַׁבָּת שָׁדֵינַן לֵהּ וְאִיַּעַד לֵהּ לְכֻלֵּי יוֹמָא
חֲמִישִׁי בְּשַׁבָּת וְעֶרֶב שַׁבָּת וְשַׁבָּת שַׁבָּת וְשַׁבָּת מַהוּ הָא שַׁבָּת קַמַּיְתָא בָּתַר חֲמִישִׁי בְּשַׁבָּת וְעֶרֶב שַׁבָּת שָׁדֵינַן לֵהּ וְאִיַּעַד לְכֻלְּהוּ יוֹמֵי אוֹ דִילְמָא הָא שַׁבָּת קַמַּיְתָא בָּתַר שַׁבָּתוֹת הוּא דְּשָׁדֵינַן לֵהּ וּלְשֶׁבָּתוֹת הוּא דְּאִיַּעַד
תֵּקוּ
נָגַח שׁוֹר יוֹם חֲמִשָּׁה עָשָׂר בְּחֹדֶשׁ זֶה וְיוֹם שִׁשָּׁה עָשָׂר בְּחֹדֶשׁ זֶה וְיוֹם שִׁבְעָה עָשָׂר בְּחֹדֶשׁ זֶה פְּלֻגְתָּא דְּרַב וּשְׁמוּאֵל
דְּאִתְּמַר רָאֲתָה יוֹם חֲמִשָּׁה עָשָׂר בְּחֹדֶשׁ זֶה וְיוֹם שִׁשָּׁה עָשָׂר בְּחֹדֶשׁ זֶה וְיוֹם שִׁבְעָה עָשָׂר בְּחֹדֶשׁ זֶה רַב אָמַר קָבְעָה לָהּ וֶסֶת וּשְׁמוּאֵל אָמַר עַד שֶׁתְּשַׁלֵּשׁ בְּדִלּוּג
אָמַר רָבָא שָׁמַע קוֹל שׁוֹפָר וְנָגַח קוֹל שׁוֹפָר וְנָגַח קוֹל שׁוֹפָר וְנָגַח נַעֲשָׂה מוּעָד לְשׁוֹפָרוֹת
פְּשִׁיטָא מַהוּ דְּתֵימָא הָךְ שׁוֹפָר קַמָּא סְיוּטָא בְּעָלְמָא הוּא דְּנַקְטֵהּ קָא מַשְׁמַע לַן
מַתְנִי' שׁוֹר שֶׁל יִשְׂרָאֵל שֶׁנָּגַח שׁוֹר שֶׁל הֶקְדֵּשׁ וְשֶׁל הֶקְדֵּשׁ שֶׁנָּגַח לְשׁוֹר שֶׁל הֶדְיוֹט פָּטוּר שֶׁנֶּאֱמַר שׁוֹר רֵעֵהוּ וְלֹא שׁוֹר שֶׁל הֶקְדֵּשׁ
שׁוֹר שֶׁל יִשְׂרָאֵל שֶׁנָּגַח לְשׁוֹר שֶׁל גּוֹי פָּטוּר וְשֶׁל גּוֹי שֶׁנָּגַח לְשׁוֹר שֶׁל יִשְׂרָאֵל בֵּין תָּם בֵּין מוּעָד מְשַׁלֵּם נֶזֶק שָׁלֵם
גּמ' מַתְנִיתִין דְּלָא כְּרַבִּי שִׁמְעוֹן בֶּן מְנַסְיָא דְּתַנְיָא שׁוֹר שֶׁל הֶדְיוֹט שֶׁנָּגַח שׁוֹר שֶׁל הֶקְדֵּשׁ וְשֶׁל הֶקְדֵּשׁ שֶׁנָּגַח שׁוֹר שֶׁל הֶדְיוֹט פָּטוּר שֶׁנֶּאֱמַר שׁוֹר רֵעֵהוּ וְלֹא שׁוֹר שֶׁל הֶקְדֵּשׁ רַבִּי שִׁמְעוֹן בֶּן מְנַסְיָא אוֹמֵר שׁוֹר שֶׁל הֶקְדֵּשׁ שֶׁנָּגַח שׁוֹר שֶׁל הֶדְיוֹט פָּטוּר וְשֶׁל הֶדְיוֹט שֶׁנָּגַח שׁוֹר שֶׁל הֶקְדֵּשׁ בֵּין תָּם בֵּין מוּעָד מְשַׁלֵּם נֶזֶק שָׁלֵם
אָמְרִי מַאי קָא סָבַר רַבִּי שִׁמְעוֹן אִי רֵעֵהוּ דַּוְקָא אֲפִלּוּ שֶׁל הֶדְיוֹט שֶׁנָּגַח שֶׁל הֶקְדֵּשׁ לִפְּטַר וְאִי רֵעֵהוּ לָאו דַּוְקָא אֲפִלּוּ דְּהֶקְדֵּשׁ נָמֵי כִּי נָגַח דְּהֶדְיוֹט לִחַיַּב
וְכִי תֵּימָא לְעוֹלָם קָסָבַר רֵעֵהוּ דַּוְקָא וּמִיהוּ דְּהֶדְיוֹט כִּי נָגַח דְּהֶקְדֵּשׁ הַיְנוּ טַעְמָא דְּמִחַיַּב מִשּׁוּם דְּקָא מַיְתֵי לֵהּ מִקַּל וָחֹמֶר דְּהֶדְיוֹט וּמָה הֶדְיוֹט שֶׁנָּגַח שֶׁל הֶדְיוֹט חַיָּב כִּי נָגַח דְּהֶקְדֵּשׁ לֹא כׇּל שֶׁכֵּן דְּמִחַיַּב
דַּיּוֹ לַבָּא מִן הַדִּין לִהְיוֹת כַּנִּדּוֹן מָה לְהַלָּן תָּם חֲצִי נֶזֶק הָכָא נָמֵי חֲצִי נֶזֶק
אֶלָּא אָמַר רֵישׁ לָקִישׁ הַכֹּל הָיוּ בִּכְלַל נֶזֶק שָׁלֵם כְּשֶׁפָּרַט לְךָ הַכָּתוּב רֵעֵהוּ גַּבֵּי תָם רֵעֵהוּ הוּא דְּתָם מְשַׁלֵּם חֲצִי נֶזֶק מִכְּלָל דְּהֶקְדֵּשׁ בֵּין תָּם בֵּין מוּעָד מְשַׁלֵּם נֶזֶק שָׁלֵם

 *** דף לח. *** 

דְּאִם כֵּן נִכְתּוֹב קְרָא לְהַאי רֵעֵהוּ גַּבֵּי מוּעָד
שׁוֹר שֶׁל יִשְׂרָאֵל שֶׁנָּגַח שׁוֹר שֶׁל גּוֹי פָּטוּר אָמְרִי מִמָּה נַפְשָׁךְ אִי רֵעֵהוּ דַּוְקָא דְּגוֹי כִּי נָגַח דְּיִשְׂרָאֵל נָמֵי לִפְּטַר וְאִי רֵעֵהוּ לָאו דַּוְקָא אֲפִלּוּ דְּיִשְׂרָאֵל כִּי נָגַח דְּגוֹי נִחַיַּב
אָמַר רַבִּי אֲבָהוּ אָמַר קְרָא עָמַד וַיְמֹדֶד אֶרֶץ רָאָה וַיַּתֵּר גּוֹיִם רָאָה שֶׁבַע מִצְוֹת שֶׁקִּבְּלוּ עֲלֵיהֶם בְּנֵי נֹחַ כֵּוָן שֶׁלֹּא קִיְּמוּ עָמַד וְהִתִּיר מָמוֹנָן לְיִשְׂרָאֵל
רַבִּי יוֹחָנָן אָמַר מֵהָכָא הוֹפִיעַ מֵהַר פָּארָן מִפָּארָן הוֹפִיעַ מָמוֹנָם לְיִשְׂרָאֵל
תַּנְיָא נָמֵי הָכִי שׁוֹר שֶׁל יִשְׂרָאֵל שֶׁנָּגַח שׁוֹר שֶׁל גּוֹי פָּטוּר שׁוֹר שֶׁל גּוֹי שֶׁנָּגַח שׁוֹר שֶׁל יִשְׂרָאֵל בֵּין תָּם בֵּין מוּעָד מְשַׁלֵּם נֶזֶק שָׁלֵם שֶׁנֶּאֱמַר עָמַד וַיְמֹדֶד אֶרֶץ רָאָה וַיַּתֵּר גּוֹיִם וְאוֹמֵר הוֹפִיעַ מֵהַר פָּארָן
מַאי וְאוֹמֵר
וְכִי תֵּימָא הַאי עָמַד וַיְמֹדֶד אֶרֶץ מִבַּעְיָא לֵהּ לְכִדְרַב מַתְנָה וְכִדְרַב יוֹסֵף תָּא שְׁמַע הוֹפִיעַ מֵהַר פָּארָן מִפָּארָן הוֹפִיעַ מָמוֹנָן לְיִשְׂרָאֵל מַאי דְּרַב מַתְנָה דְּאָמַר רַב מַתְנָה עָמַד וַיְמֹדֶד אֶרֶץ רָאָה וְכוּ' מָה רָאָה רָאָה שֶׁבַע מִצְוֹת שֶׁנִּצְטַוּוּ עֲלֵיהֶן בְּנֵי נֹחַ וְלֹא קִיְּמוּם עָמַד וְהִגְלָה אוֹתָם מֵעַל אַדְמָתָם
וּמַאי מַשְׁמַע דְּהַאי וַיַּתֵּר לִשָּׁנָא דְּאִגַּלּוֹיֵי הוּא כְּתִיב הָכָא וַיַּתֵּר גּוֹיִם וּכְתִיב הָתָם לְנַתֵּר בָּהֵן עַל הָאָרֶץ וּמְתַרְגְּמִינַן לְקַפָּצָא בְּהוֹן עַל אַרְעָא
מַאי דְּרַב יוֹסֵף דְּאָמַר רַב יוֹסֵף עָמַד וַיְמֹדֶד אֶרֶץ רָאָה וְכוּ' מָה רָאָה רָאָה שֶׁבַע מִצְוֹת שֶׁקִּבְּלוּ עֲלֵיהֶם בְּנֵי נֹחַ וְלֹא קִיְּמוּם עָמַד וְהִתִּירָן לָהֶם
אִתְּגוֹרֵי אִתְּגוּר אִם כֵּן מָצִינוּ חוֹטֵא נִשְׂכָּר אָמַר מָר בְּרֵהּ דְּרַבְנָא לוֹמַר שֶׁאֲפִלּוּ מְקַיְּמִין אוֹתָן אֵין מְקַבְּלִין עֲלֵיהֶן שָׂכָר
וְלָא וְהָתַנְיָא רַבִּי מֵאִיר אוֹמֵר מִנַּיִן שֶׁאֲפִלּוּ גּוֹי וְעוֹסֵק בַּתּוֹרָה שֶׁהוּא כְּכֹהֵן גָּדוֹל תַּלְמוּד לוֹמַר אֲשֶׁר יַעֲשֶׂה אֹתָם הָאָדָם וָחַי בָּהֶם כֹּהֲנִים וּלְוִיִּם וְיִשְׂרְאֵלִים לֹא נֶאֱמַר אֶלָּא אָדָם הָא לָמַדְתָּ שֶׁאֲפִלּוּ גּוֹי וְעוֹסֵק בַּתּוֹרָה הֲרֵי הוּא כְּכֹהֵן גָּדוֹל
אָמְרִי אֵין מְקַבְּלִים עֲלֵיהֶן שָׂכָר כִּמְצֻוֶּה וְעוֹשֶׂה אֶלָּא כְּמִי שֶׁאֵינוֹ מְצֻוֶּה וְעוֹשֶׂה דְּאָמַר רַבִּי חֲנִינָא גָּדוֹל הַמְצֻוֶּה וְעוֹשֶׂה יוֹתֵר מִמִּי שֶׁאֵינוֹ מְצֻוֶּה וְעוֹשֶׂה
תָּנוּ רַבָּנַן וּכְבָר שָׁלְחָה מַלְכוּת רוֹמִי שְׁנֵי סְרַדְיוֹטוֹת אֵצֶל חַכְמֵי יִשְׂרָאֵל לַמְּדוּנוּ תּוֹרַתְכֶם קָרְאוּ וְשָׁנוּ וְשִׁלֵּשׁוּ בִּשְׁעַת פְּטִירָתָן אָמְרוּ לָהֶם דִּקְדַּקְנוּ בְּכׇל תּוֹרַתְכֶם וֶאֱמֶת הוּא חוּץ מִדָּבָר זֶה שֶׁאַתֶּם אוֹמְרִים שׁוֹר שֶׁל יִשְׂרָאֵל שֶׁנָּגַח שׁוֹר שֶׁל גּוֹי פָּטוּר שֶׁל גּוֹי שֶׁנָּגַח שׁוֹר שֶׁל יִשְׂרָאֵל בֵּין תָּם בֵּין מוּעָד מְשַׁלֵּם נֶזֶק שָׁלֵם
מִמָּה נַפְשָׁךְ אִי רֵעֵהוּ דַּוְקָא אֲפִלּוּ דְּגוֹי כִּי נָגַח דְּיִשְׂרָאֵל לִפְּטַר וְאִי רֵעֵהוּ לָאו דַּוְקָא אֲפִלּוּ דְיִשְׂרָאֵל כִּי נָגַח דְּגוֹי לִחַיַּב וְדָבָר זֶה אֵין אָנוּ מוֹדִיעִים אוֹתוֹ לַמַּלְכוּת
רַב שְׁמוּאֵל בַּר יְהוּדָה שְׁכִיבָא לֵהּ בְּרַתָּא אֲמַרוּ לֵהּ רַבָּנַן לְעֻלָּא קוּם נֵיזִל נִינַחֲמֵהּ אֲמַר לְהוּ מַאי אִית לִי גַּבֵּי נֶחָמְתָּא דְבַבְלָאֵי דְּגִדּוּפָא הוּא דְּאָמְרִי מַאי אֶפְשָׁר לְמִעְבַּד הָא אֶפְשָׁר לְמִעְבַּד עָבְדִי
אֲזַל הוּא לְחוֹדֵהּ גַּבֵּהּ אֲמַר לֵהּ וַיֹּאמֶר ה' (אֶל מֹשֶׁה) אַל תָּצַר אֶת מוֹאָב וְאַל תִּתְגָּר בָּם מִלְחָמָה וְכִי מָה עָלָה עַל דַּעְתּוֹ שֶׁל מֹשֶׁה לַעֲשׂוֹת מִלְחָמָה שֶׁלֹּא בִּרְשׁוּת אֶלָּא נָשָׂא מֹשֶׁה קַל וָחֹמֶר בְּעַצְמוֹ אָמַר וּמָה מִדְיָנִים שֶׁלֹּא בָּאוּ אֶלָּא לַעֲזֹר אֶת מוֹאָב אָמְרָה תּוֹרָה צָרוֹר אֶת הַמִּדְיָנִים וְהִכִּיתֶם אוֹתָם

 *** דף לח: *** 

מוֹאָבִים עַצְמָן לֹא כׇּל שֶׁכֵּן
אָמַר לוֹ הַקָּדוֹשׁ בָּרוּךְ הוּא לֹא כְּשֶׁעָלְתָה עַל דַּעְתְּךָ עָלְתָה עַל דַּעְתִּי שְׁתֵּי פְּרִידוֹת טוֹבוֹת יֵשׁ לִי לְהוֹצִיא מֵהֶן רוּת הַמּוֹאֲבִיָּה וְנַעֲמָה הָעַמּוֹנִית
וַהֲלֹא דְּבָרִים קַל וָחֹמֶר וּמָה בִּשְׁבִיל שְׁתֵּי פְּרִידוֹת טוֹבוֹת חָס הַקָּדוֹשׁ בָּרוּךְ הוּא עַל שְׁתֵּי אֻמּוֹת גְּדוֹלוֹת וְלֹא הֶחֱרִיבָן בִּתּוֹ שֶׁל רַבִּי אִם כְּשֵׁרָה הִיא וּרְאוּיָה הִיא לָצֵאת מִמֶּנָּה דָּבָר טוֹב עַל אַחַת כַּמָּה וְכַמָּה דַּהֲוָה חַיָּה
אָמַר רַבִּי חִיָּא בַּר אַבָּא אָמַר רַבִּי יוֹחָנָן אֵין הַקָּדוֹשׁ בָּרוּךְ הוּא מְקַפֵּחַ שְׂכַר כׇּל בְּרִיָּה אֲפִלּוּ שְׂכַר שִׂיחָה נָאָה
דְּאִלּוּ בְּכִירָה דְּקָאָמְרָה מוֹאָב אָמַר לוֹ הַקָּדוֹשׁ בָּרוּךְ הוּא לְמֹשֶׁה אַל תָּצַר אֶת מוֹאָב וְאַל תִּתְגָּר בָם מִלְחָמָה מִלְחָמָה הוּא דְּלָא הָא אַנְגַּרְיָא עֲבֵד בְּהוּ
צְעִירָה דְּקָאָמְרָה בֶּן עַמִּי אֲמַר לֵהּ הַקָּדוֹשׁ בָּרוּךְ הוּא לְמֹשֶׁה וְקָרַבְתָּ מוּל בְּנֵי עַמּוֹן אַל תְּצֻרֵם וְאַל תִּתְגָּר בָּם כְּלָל דַּאֲפִלּוּ אַנְגַּרְיָא לָא תַּעֲבֵד בְּהוּ
וְאָמַר רַבִּי חִיָּא בַּר אַבָּא אָמַר רַבִּי יְהוֹשֻׁעַ בֶּן קׇרְחָה לְעוֹלָם יַקְדִּים אָדָם לִדְבַר מִצְוָה שֶׁבִּשְׁבִיל לַיְלָה אַחַת שֶׁקְּדָמַתָּה בְּכִירָה לִצְעִירָה קְדָמַתָּה אַרְבַּע דּוֹרוֹת לְיִשְׂרָאֵל עוֹבֵד יִשַׁי וְדָוִד וּשְׁלֹמֹה וְאִלּוּ צְעִירָה עַד רְחַבְעָם דִּכְתִיב וְשֵׁם אִמּוֹ נַעֲמָה הָעַמֹּנִית
תָּנוּ רַבָּנַן שׁוֹר שֶׁל יִשְׂרָאֵל שֶׁנָּגַח שׁוֹר שֶׁל כּוּתִי פָּטוּר וְשֶׁל כּוּתִי שֶׁנָּגַח שׁוֹר שֶׁל יִשְׂרָאֵל תָּם מְשַׁלֵּם חֲצִי נֶזֶק וּמוּעָד מְשַׁלֵּם נֶזֶק שָׁלֵם
רַבִּי מֵאִיר אוֹמֵר שׁוֹר שֶׁל יִשְׂרָאֵל שֶׁנָּגַח שׁוֹר שֶׁל כּוּתִי פָּטוּר וְשֶׁל כּוּתִי שֶׁנָּגַח שׁוֹר שֶׁל יִשְׂרָאֵל בֵּין תָּם בֵּין מוּעָד מְשַׁלֵּם נֶזֶק שָׁלֵם
לְמֵימְרָא דְּסָבַר רַבִּי מֵאִיר כּוּתִים גֵּרֵי אֲרָיוֹת הֵן
ורְמִינְהִי כׇּל הַכְּתָמִים הַבָּאִים מֵרְקָם טְהוֹרִים רַבִּי יְהוּדָה מְטַמֵּא מִפְּנֵי שֶׁהֵן גֵּרִים וְטוֹעִים
מִבֵּין הַגּוֹיִם טְהוֹרִים מִבֵּין יִשְׂרָאֵל וּמִבֵּין הַכּוּתִים רַבִּי מֵאִיר מְטַמֵּא וַחֲכָמִים מְטַהֲרִין שֶׁלֹּא נֶחְשְׁדוּ יִשְׂרָאֵל עַל כִּתְמֵיהֶן
אַלְמָא קָסָבַר רַבִּי מֵאִיר כּוּתִים גֵּרֵי אֱמֶת הֵם
אָמַר רַבִּי אֲבָהוּ קְנָס הוּא שֶׁקָּנַס רַבִּי מֵאִיר בְּמָמוֹנָם שֶׁלֹּא יִטָּמְעוּ בָּהֶם
מֵתִיב רַבִּי זֵירָא וְאֵלּוּ נְעָרוֹת שֶׁיֵּשׁ לָהֶם קְנָס הַבָּא עַל הַמַּמְזֶרֶת וְעַל הַנְּתִינָה וְעַל הַכּוּתִית וְאִי סָלְקָא דַעְתָּךְ קָנַס רַבִּי מֵאִיר בְּמָמוֹנָם הָכִי נָמֵי נִקְנוֹס כְּדֵי שֶׁלֹּא יִטָּמְעוּ בָּהֶן
אָמַר אַבָּיֵי כְּדֵי

 *** דף לט. *** 

שֶׁלֹּא יְהֵא חוֹטֵא נִשְׂכָּר
וְנִתְּבֵהּ לַעֲנִיִּים אָמַר רַב מָרִי מִשּׁוּם דְּהָוֵי מָמוֹן שֶׁאֵין לוֹ תּוֹבְעִים
מַתְנִי' שׁוֹר שֶׁל פִּקֵּחַ שֶׁנָּגַח שׁוֹר שֶׁל חֵרֵשׁ שׁוֹטֶה וְקָטָן חַיָּב וְשֶׁל חֵרֵשׁ שׁוֹטֶה וְקָטָן שֶׁנָּגַח שׁוֹר שֶׁל פִּקֵּחַ פָּטוּר
שׁוֹר שֶׁל חֵרֵשׁ שׁוֹטֶה וְקָטָן שֶׁנָּגַח בֵּית דִּין מַעֲמִידִין לָהֶן אַפּוֹטְרוֹפּוֹס וּמְעִידִין לָהֶן בִּפְנֵי אַפּוֹטְרוֹפּוֹס
נִתְפַּקֵּחַ הַחֵרֵשׁ נִשְׁתַּפָּה הַשּׁוֹטֶה וְהִגְדִּיל הַקָּטָן חָזַר לְתַמּוּתוֹ דִּבְרֵי רַבִּי מֵאִיר רַבִּי יוֹסֵי אוֹמֵר הֲרֵי הוּא בְּחֶזְקָתוֹ
שׁוֹר הָאִצְטָדִין אֵינוֹ חַיָּב מִיתָה שֶׁנֶּאֱמַר כִּי יִגַּח וְלֹא שֶׁיַּגִּיחוּהוּ
גְּמָ' הָא גוּפָא קַשְׁיָא אָמְרַתְּ שׁוֹר שֶׁל חֵרֵשׁ שׁוֹטֶה וְקָטָן שֶׁנָּגַח שׁוֹר שֶׁל פִּקֵּחַ פָּטוּר אַלְמָא אֵין מַעֲמִידִין אַפּוֹטְרוֹפּוֹס לְתָם לִגְבּוֹת מִגּוּפוֹ אֵימָא סֵיפָא שׁוֹר שֶׁל חֵרֵשׁ שׁוֹטֶה וְקָטָן שֶׁנָּגַח בֵּית דִּין מַעֲמִידִין לָהֶם אַפּוֹטְרוֹפּוֹס וּמְעִידִין לָהֶם בִּפְנֵי אַפּוֹטְרוֹפּוֹס אַלְמָא מַעֲמִידִין לָהֶם אַפּוֹטְרוֹפּוֹס לְתָם לִגְבּוֹת מִגּוּפוֹ
אָמַר רָבָא הָכִי קָתָנֵי וְאִם הֻחְזְקוּ נַגְחָנִין מַעֲמִידִין לָהֶם אַפּוֹטְרוֹפּוֹס וּמְעִידִין לָהֶן בִּפְנֵי אַפּוֹטְרוֹפּוֹס וּמְשַׁוֵּינַן לְהוּ מוּעָד דְּכִי הָדַר וְנָגַח לְשַׁלֵּם מֵעֲלִיָּה
מֵעֲלִיַּת מַאן רַבִּי יוֹחָנָן אָמַר מֵעֲלִיַּת יְתוֹמִין רַבִּי יוֹסֵי בַּר חֲנִינָא אָמַר מֵעֲלִיַּת אַפּוֹטְרוֹפּוֹס
וּמִי אָמַר רַבִּי יוֹחָנָן הָכִי וְהָאָמַר רַב יְהוּדָה אָמַר רַב אַסִּי אֵין נִזְקָקִין לְנִכְסֵי יְתוֹמִין אֶלָּא אִם כֵּן רִבִּית אוֹכֶלֶת בָּהֶן
וְרַבִּי יוֹחָנָן אָמַר אוֹ לִשְׁטָר שֶׁיֵּשׁ בּוֹ רִבִּית אוֹ לִכְתֻבַּת אִשָּׁה מִשּׁוּם מְזוֹנֵי
אֵפוֹךְ רַבִּי יוֹחָנָן אָמַר מֵעֲלִיַּת אַפּוֹטְרוֹפְּסִין רַבִּי יוֹסֵי בַּר חֲנִינָא אָמַר מֵעֲלִיַּת יְתוֹמִין
אָמַר רָבָא מִשּׁוּם דְּקַשְׁיָא דְּרַבִּי יוֹחָנָן אַדְּרַבִּי יוֹחָנָן מְשַׁוֵּית לֵהּ לְרַבִּי יוֹסֵי בַּר חֲנִינָא טוֹעֶה וְהָא רַבִּי יוֹסֵי בַּר חֲנִינָא דַּיָּנָא הוּא וְנָחֵת לְעֻמְקֵהּ דְּדִינָא
אֶלָּא לְעוֹלָם לָא תֵּיפוֹךְ וּמַזִּיק שָׁאנֵי רַבִּי יוֹחָנָן אָמַר מֵעֲלִיַּת יְתוֹמִים דְּאִי אָמְרַתְּ מֵעֲלִיַּת אַפּוֹטְרוֹפּוֹס

 *** דף לט: *** 

מִמַּנְעִי וְלָא עָבְדִי רַבִּי יוֹסֵי בַּר חֲנִינָא אָמַר מֵעֲלִיַּת אַפּוֹטְרוֹפּוֹס וְחוֹזְרִין וְנִפְרָעִין מִן הַיְּתוֹמִים לְכִי גָדְלִי
וּמַעֲמִידִים לָהֶן אַפּוֹטְרוֹפִּין לְתָם לִגְבּוֹת מִגּוּפוֹ תַּנָּאֵי הִיא
דְּתַנְיָא שׁוֹר שֶׁנִּתְחָרְשׁוּ בְּעָלָיו וְשֶׁנִּשְׁתַּטּוּ בְּעָלָיו וְשֶׁהָלְכוּ בְּעָלָיו לִמְדִינַת הַיָּם יְהוּדָה בֶּן נְקוֹסָא אָמַר סוֹמְכוֹס הֲרֵי הוּא בְּתַמּוּתוֹ עַד שֶׁיָּעִידוּ בּוֹ בִּפְנֵי הַבְּעָלִים וַחֲכָמִים אוֹמְרִים מַעֲמִידִין לָהֶן אַפּוֹטְרוֹפִּין וּמְעִידִין בָּהֶן בִּפְנֵי אַפּוֹטְרוֹפִּין
נִתְפַּקֵּחַ הַחֵרֵשׁ נִשְׁתַּפָּה הַשּׁוֹטֶה וְהִגְדִּיל הַקָּטָן וּבָאוּ בְּעָלָיו מִמְּדִינַת הַיָּם יְהוּדָה בֶּן נְקוֹסָא אָמַר סוֹמְכוֹס חָזַר לְתַמּוּתוֹ עַד שֶׁיָּעִידוּ בּוֹ בִּפְנֵי בְעָלִים רַבִּי יוֹסֵי אָמַר הֲרֵי הוּא בְּחֶזְקָתוֹ
אֲמַרוּ מַאי הֲרֵי הוּא בְּתַמּוּתוֹ דְּקָאָמַר סוֹמְכוֹס אִלֵּימָא דְּלָא מִיַּעַד כְּלָל הָא מִדְּקָתָנֵי סֵיפָא חָזַר לְתַמּוּתוֹ מִכְּלָל דְּאִיַּעַד
אֶלָּא מַאי הֲרֵי הוּא בְּתַמּוּתוֹ הֲרֵי הוּא בִּתְמִימוּתוֹ דְּלָא מְחַסְּרִינַן לֵהּ אַלְמָא אֵין מַעֲמִידִין אַפּוֹטְרוֹפּוֹס לְתָם לִגְבּוֹת מִגּוּפוֹ וַחֲכָמִים אוֹמְרִים מַעֲמִידִין לָהֶן אַפּוֹטְרוֹפּוֹס וּמְעִידִין לָהֶן בִּפְנֵי אַפּוֹטְרוֹפּוֹס אַלְמָא מַעֲמִידִין אַפּוֹטְרוֹפּוֹס לְתָם לִגְבּוֹת מִגּוּפוֹ
וְסֵיפָא בְּמַאי קָמִפַּלְגִי רְשׁוּת מְשַׁנָּה אִכָּא בֵּינַיְהוּ סוֹמְכוֹס סָבַר רְשׁוּת מְשַׁנָּה וְרַבִּי יוֹסֵי סָבַר רְשׁוּת אֵינָהּ מְשַׁנָּה
תָּנוּ רַבָּנַן שׁוֹר חֵרֵשׁ שׁוֹטֶה וְקָטָן שֶׁנָּגַח רַבִּי יַעֲקֹב מְשַׁלֵּם חֲצִי נֶזֶק
רַבִּי יַעֲקֹב מַאי עֲבִידְתֵּהּ אֶלָּא אֵימָא רַבִּי יַעֲקֹב אוֹמֵר מְשַׁלֵּם חֲצִי נֶזֶק
בְּמַאי עָסְקִינַן אִי בְּתָם פְּשִׁיטָא דְּכֻלֵּי עָלְמָא נָמֵי חֲצִי נֶזֶק הוּא דִּמְשַׁלֵּם וְאִי בְּמוּעָד אִי דְּעָבְדִי לֵהּ שְׁמִירָה כְּלָל כְּלָל לָא בָּעֵי לְשַׁלּוֹמֵי וְאִי דְּלָא עָבְדִי לֵהּ שְׁמִירָה כֻּלֵּהּ נֶזֶק בָּעֵי שַׁלּוֹמֵי
אָמַר רָבָא לְעוֹלָם בְּמוּעָד וְהָכָא בְּמַאי עָסְקִינַן דְּעָבְדִי שְׁמִירָה פְּחוּתָה וְלָא עָבְדִי לֵהּ שְׁמִירָה מְעֻלָּה
וְרַבִּי יַעֲקֹב סָבַר לַהּ כְּרַבִּי יְהוּדָה דְּאָמַר צַד תַּמּוּת בִּמְקוֹמָהּ עוֹמֶדֶת וְסָבַר לַהּ כְּרַבִּי יְהוּדָה דְּאָמַר מוּעָד סַגִּי לֵהּ בִּשְׁמִירָה פְּחוּתָה
וְסָבַר לַהּ כְּרַבָּנַן דְּאָמְרִי מַעֲמִידִין אַפּוֹטְרוֹפּוֹס לְתָם לִגְבּוֹת מִגּוּפוֹ
אֲמַר לֵהּ אַבָּיֵי וְלָא פְּלִיגִי וְהָתַנְיָא שׁוֹר שֶׁל חֵרֵשׁ שׁוֹטֶה וְקָטָן שֶׁנָּגַח רַבִּי יְהוּדָה מְחַיֵּב וְרַבִּי יַעֲקֹב אוֹמֵר חֲצִי נֶזֶק הוּא דִּמְשַׁלֵּם אָמַר רַבָּה בַּר עֻלָּא מַה שֶּׁמְּחַיֵּב רַבִּי יְהוּדָה פֵּרֵשׁ רַבִּי יַעֲקֹב
וּלְאַבָּיֵי דְּאָמַר פְּלִיגִי בְּמַאי פְּלִיגִי
אָמַר לָךְ הָכָא בְּמַאי עָסְקִינַן בְּמוּעָד וְלָא נַטְרֵהּ כְּלָל
רַבִּי יַעֲקֹב סָבַר לַהּ כְּרַבִּי יְהוּדָה בַּחֲדָא וּפְלִיג עֲלֵהּ בַּחֲדָא סָבַר כְּרַבִּי יְהוּדָה בַּחֲדָא דְּאִלּוּ רַבִּי יְהוּדָה סָבַר צַד תַּמּוּת בִּמְקוֹמָהּ עוֹמֶדֶת וּפְלִיג עֲלֵהּ בַּחֲדָא דְּאִלּוּ רַבִּי יְהוּדָה סָבַר מַעֲמִידִין לָהֶן אַפּוֹטְרוֹפּוֹס לְתָם לִגְבּוֹת מִגּוּפוֹ וְרַבִּי יַעֲקֹב סָבַר אֵין מַעֲמִידִין וְלָא מְשַׁלֵּם אֶלָּא פַּלְגָא דְמוּעָד
אֲמַר לֵהּ רַב אַחָא בַּר אַבָּיֵי לְרָבִנָא בִּשְׁלָמָא לְאַבָּיֵי דְּאָמַר פְּלִיגִי שַׁפִּיר אֶלָּא לְרָבָא דְּאָמַר לָא פְּלִיגִי אַדְּמוֹקֵי לַהּ בְּמוּעָד נוֹקְמַהּ בְּתָם

 *** דף מ. *** 

אִי לְרַבִּי יְהוּדָה דַּעֲבַד לֵהּ שְׁמִירָה פְּחוּתָה וְלָא עֲבַד לֵהּ שְׁמִירָה מְעֻלָּה אִי לְרַבִּי אֱלִיעֶזֶר בֶּן יַעֲקֹב דְּלָא עָבֵד לֵהּ שְׁמִירָה כְּלָל
דְּתַנְיָא רַבִּי אֱלִיעֶזֶר בֶּן יַעֲקֹב אוֹמֵר אֶחָד תָּם וְאֶחָד מוּעָד שֶׁשְּׁמָרָן שְׁמִירָה פְּחוּתָה פְּטוּרִין וְהָא קָא מַשְׁמַע לַן רַבִּי יַעֲקֹב דְּמַעֲמִידִין (לָהֶן) אַפּוֹטְרוֹפִּין לְתָם לִגְבּוֹת מִגּוּפוֹ
אֲמַר לֵהּ הָכִי קָאָמַר חֲדָא דְּאִית בֵּהּ תַּרְתֵּי טַעְמָא
רָבִינָא אָמַר רְשׁוּת מְשַׁנָּה אִכָּא בֵּינַיְהוּ כְּגוֹן דַּהֲוָה מוּעָד וְנִתְפַּקֵּחַ הַחֵרֵשׁ וְנִשְׁתַּפָּה הַשּׁוֹטֶה וְהִגְדִּיל הַקָּטָן רַבִּי יְהוּדָה סָבַר הֲרֵי הוּא בְּחֶזְקָתוֹ רַבִּי יַעֲקֹב סָבַר רְשׁוּת מְשַׁנָּה
תָּנוּ רַבָּנַן אַפּוֹטְרוֹפְּסִים מְשַׁלְּמִין מִן הָעֲלִיָּה וְאֵין מְשַׁלְּמִין כֹּפֶר
מַאן תְּנָא כֻּפְרָא כַּפָּרָה וְיַתְמֵי לָאו בְּנֵי כַפָּרָה נִינְהוּ
אָמַר רַב חִסְדָּא רַבִּי יִשְׁמָעֵאל בְּנוֹ שֶׁל רַבִּי יוֹחָנָן בֶּן בְּרוֹקָה הִיא דְּתַנְיָא וְנָתַן פִּדְיֹן נַפְשׁוֹ דְּמֵי נִזָּק רַבִּי יִשְׁמָעֵאל בְּנוֹ שֶׁל רַבִּי יוֹחָנָן בֶּן בְּרוֹקָה אוֹמֵר דְּמֵי מַזִּיק
מַאי לָאו בְּהָא קָמִפַּלְגִי דְּרַבָּנַן סָבְרִי כֻּפְרָא מָמוֹנָא הוּא וְרַבִּי יִשְׁמָעֵאל בְּנוֹ שֶׁל רַבִּי יוֹחָנָן בֶּן בְּרוֹקָה סָבַר כֻּפְרָא כַּפָּרָה
אָמַר רַב פָּפָּא לָא דְּכֻלֵּי עָלְמָא כֻּפְרָא כַּפָּרָה הוּא וְהָכָא בְּהָא קָמִפַּלְגִי רַבָּנַן סָבְרִי בִּדְנִזָּק שָׁיְמִינַן וְרַבִּי יִשְׁמָעֵאל בְּנוֹ שֶׁל רַבִּי יוֹחָנָן בֶּן בְּרוֹקָה סָבַר בִּדְמַזִּיק שָׁיְמִינַן
מַאי טַעְמָא דְּרַבָּנַן נֶאֶמְרָה שִׁיתָה לְמַטָּה וְנֶאֶמְרָה שִׁיתָה לְמַעְלָה מָה לְהַלָּן בִּדְנִזָּק אַף כָּאן בִּדְנִזָּק
וְרַבִּי יִשְׁמָעֵאל בְּנוֹ שֶׁל רַבִּי יוֹחָנָן בֶּן בְּרוֹקָה סָבַר וְנָתַן פִּדְיֹן נַפְשׁוֹ כְּתִיב
וְרַבָּנַן אִין פִּדְיוֹן נַפְשׁוֹ כְּתִיב מִיהוּ כִּי שָׁיְמִינַן בִּדְנִזָּק שָׁיְמִינַן
מְשַׁבַּח לֵהּ רָבָא לְרַב נַחְמָן בִּדְרַב אַחָא בַּר יַעֲקֹב דְּאָדָם גָּדוֹל הוּא אָמַר לֵהּ לִכְשֶׁיָּבֹא לְיָדְךָ הֲבִיאֵהוּ לְיָדִי
כִּי אֲתָא לְגַבֵּהּ אֲמַר לֵהּ בָּעֵי מִנַּאי מִלְּתָא בְּעָא מִנֵּהּ שׁוֹר שֶׁל שְׁנֵי שֻׁתָּפִין כֵּיצַד מְשַׁלְּמִין כֹּפֶר
מְשַׁלֵּם הַאי כֹּפֶר וְהַאי כֹּפֶר כֹּפֶר אֶחָד אָמַר רַחֲמָנָא וְלֹא שְׁנֵי כֻפְרִין הַאי חֲצִי כֹפֶר וְהַאי חֲצִי כֹפֶר כֹּפֶר שָׁלֵם אָמַר רַחֲמָנָא וְלֹא חֲצִי כֹפֶר
אַדְּיָתֵב וְקָא מְעַיֵּן בַּהּ אֲמַר לֵהּ תְּנַן חַיָּבֵי עֲרָכִין מְמַשְׁכְּנִין אוֹתָן חַיָּבֵי חַטָּאוֹת וַאֲשָׁמוֹת אֵין מְמַשְׁכְּנִין אוֹתָן חַיָּבֵי כֻפְרִין מַאי
כֵּוָן דְּכַפָּרָה הוּא כְּחַטָּאת וְאָשָׁם דָּמֵי מִחְמָר חֲמִיר עִלָּוֵהּ וְלָא בָּעֵי מַשְׁכּוֹנֵהּ אוֹ דִלְמָא כֵּיוָן דִּלְחַבְרֵהּ הוּא דְּבָעֵי מִתְּבָא לֵהּ מָמוֹנָא הוּא וְלָא לְגָבוֹהַּ הוּא וְלָא חֲמִיר עֲלֵהּ וּבָעֵי מַשְׁכּוֹנֵהּ
אִי נָמֵי כֵּוָן דְּהוּא לָא חֲטָא וּמָמוֹנֵהּ הוּא דְּאַזֵּק לָא חֲמִיר מִלְּתָא עִלָּוֵהּ וּבָעֵי מַשְׁכּוֹנֵהּ
אֲמַר לֵהּ שִׁבְקַן אֶסְתַּגַּר בְּקַמַּיְתָא
תָּנוּ רַבָּנַן שְׁאָלוֹ בְּחֶזְקַת תָּם וְנִמְצָא מוּעָד בְּעָלִים מְשַׁלְּמִין חֲצִי נֶזֶק וְשׁוֹאֵל מְשַׁלֵּם חֲצִי נֶזֶק
הוּעַד בְּבֵית שׁוֹאֵל וְהֶחְזִירוֹ לַבְּעָלִים בְּעָלִים מְשַׁלְּמִין חֲצִי נֶזֶק וְשׁוֹאֵל פָּטוּר מִכְּלוּם
אָמַר מָר שְׁאָלוֹ בְּחֶזְקַת תָּם וְנִמְצָא מוּעָד בְּעָלִים מְשַׁלְּמִין חֲצִי נֶזֶק וְשׁוֹאֵל חֲצִי נֶזֶק וְאַמַּאי לֵימָא לֵהּ תּוֹרָא שְׁאֵלִי אַרְיָא לָא שְׁאֵלִי
אָמַר רַב הָכָא בְּמַאי עָסְקִינַן שֶׁהִכִּיר בּוֹ שֶׁהוּא נַגְחָן
וְנֵימָא לֵהּ תָּם שְׁאֵלִי מוּעָד לָא שְׁאֵלִי
מִשּׁוּם דְּאָמַר לֵהּ סוֹף סוֹף אִי תָּם הֲוָה פַּלְגָא נִזְקָא בָּעֵית שַׁלּוֹמֵי הַשְׁתָּא נָמֵי זִיל שַׁלֵּם פַּלְגָא נִזְקָא
וְנֵימָא לֵהּ אִי תָּם הֲוָה מִשְׁתַּלֵּם מִגּוּפוֹ
מִשּׁוּם דְּאָמַר לֵהּ סוֹף סוֹף אַתְּ לָאו תּוֹרָא בָּעֵית שַׁלּוֹמֵי לְדִידִי
וְנֵימָא לֵהּ

 *** דף מ: *** 

אִם תָּם הֲוָה מוֹדֵינָא וּמִפְּטַרְנָא
וַאֲפִלּוּ לְמַאן דְּאָמַר פַּלְגָא נִזְקָא מָמוֹנָא נֵימָא לֵהּ אִי תָּם הוּא הֲוָה מַעֲרֵקְנָא לֵהּ לְאַגְמָא
אֶלָּא הָכָא בְּמַאי עָסְקִינַן כְּגוֹן דְּאַקְדֵּם בֵּי דִינָא וְתַפְסֵהּ
אִי הָכִי בְּעָלִים אַמַּאי מְשַׁלְּמִים חֲצִי נֶזֶק נֵימָא לֵהּ אַתְפַּסְתֵּהּ לְתוֹרַאי בִּידָא [דְּ]מַאן דְּלָא מָצֵינָא לְאִשְׁתַּעוֹיֵי דִּינָא בַּהֲדֵהּ מִשּׁוּם דְּאָמַר לֵהּ אִי אַהְדַּרְתֵּהּ נִיהֲלָךְ לָאו מִנָּךְ הֲווֹ שָׁקְלִי לֵהּ
וְנֵימָא לֵהּ אִי אַהְדַּרְתֵּהּ נִיהֲלִי הֲוָה מַעֲרֵקְנָא לֵהּ לְאַגְמָא מִשּׁוּם דְּאָמַר לֵהּ סוֹף סוֹף לָאו מֵעֲלִיָּה הֲווֹ מִשְׁתַּלְּמִי
הָנִיחָא הֵיכָא דְּאִית לֵהּ נִכְסֵי הֵיכָא דְּלֵית לֵהּ נִכְסֵי מַאי אִכָּא לְמֵימַר
מִשּׁוּם דְּאָמַר לֵהּ כִּי הֵיכָא דְּמִשְׁתַּעְבַּדְנָא לְדִידָךְ הָכִי נָמֵי מִשְׁתַּעְבַּדְנָא לְהַאיְךְ מִדְּרַבִּי נָתָן
דְּתַנְיָא רַבִּי נָתָן אוֹמֵר מִנַּיִן לַנּוֹשֶׁה בַּחֲבֵרוֹ מָנֶה וַחֲבֵרוֹ בַּחֲבֵרוֹ מִנַּיִן שֶׁמּוֹצִיאִין מִזֶּה וְנוֹתְנִים לָזֶה תַּלְמוּד לוֹמַר וְנָתַן לַאֲשֶׁר אָשַׁם לוֹ
הוּעַד בְּבֵית שׁוֹאֵל וְהֶחְזִירוֹ לַבְּעָלִים בְּעָלִים מְשַׁלְּמִין חֲצִי נֶזֶק וְשׁוֹאֵל פָּטוּר מִכְּלוּם
סֵיפָא רְשׁוּת מְשַׁנָּה רֵישָׁא רְשׁוּת אֵינָהּ מְשַׁנָּה
אָמַר רַבִּי יוֹחָנָן תִּבְרַאּ מִי שֶׁשָּׁנָה זוֹ לֹא שָׁנָה זוֹ
רַבָּה אָמַר מִדְּרֵישָׁא רְשׁוּת אֵינָהּ מְשַׁנָּה סֵיפָא נָמֵי רְשׁוּת אֵינָהּ מְשַׁנָּה וְסֵיפָא הַיְנוּ טַעְמָא מִשּׁוּם דְּאָמַר לֵהּ לָאו כֹּל כְּמִינָךְ דִּמְיַעֲדַתְּ לֵהּ לְתוֹרַאי
רַב פָּפָּא אָמַר מִדְּסֵיפָא רְשׁוּת מְשַׁנָּה רֵישָׁא נָמֵי רְשׁוּת מְשַׁנָּה וְרֵישָׁא הַיְנוּ טַעְמָא מִשּׁוּם דְּכׇל מָקוֹם שֶׁהוֹלֵךְ שֵׁם בְּעָלָיו עָלָיו
שׁוֹר הָאִצְטָדִין אֵינוֹ חַיָּב מִיתָה אִבַּעְיָא לְהוּ מַהוּ לְגַבֵּי מִזְבֵּחַ
רַב אָמַר כָּשֵׁר וּשְׁמוּאֵל אָמַר פָּסוּל רַב אָמַר כָּשֵׁר אָנוּס הוּא וּשְׁמוּאֵל אָמַר פָּסוּל הֲרֵי נֶעֶבְדָ[ה] בּוֹ עֲבֵרָה
מֵיתִיבִי מִן הַבְּהֵמָה לְהוֹצִיא אֶת הָרוֹבֵעַ וְאֶת הַנִּרְבָּע מִן הַבָּקָר לְהוֹצִיא אֶת הַנֶּעֱבָד מִן הַצֹּאן לְהוֹצִיא אֶת הַמֻּקְצֶה וּמִן הַצֹּאן לְהוֹצִיא אֶת הַנּוֹגֵחַ
אָמַר רַבִּי שִׁמְעוֹן אִם נֶאֱמַר רוֹבֵעַ לָמָּה נֶאֱמַר נוֹגֵחַ וְאִם נֶאֱמַר נוֹגֵחַ לָמָּה נֶאֱמַר רוֹבֵעַ
מִפְּנֵי שֶׁיֵּשׁ בָּרוֹבֵעַ שֶׁאֵין בַּנּוֹגֵחַ וְיֵשׁ בַּנּוֹגֵחַ שֶׁאֵין בָּרוֹבֵעַ
רוֹבֵעַ עָשָׂה בּוֹ אֹנֶס כְּרָצוֹן נוֹגֵחַ לֹא עָשָׂה בּוֹ אֹנֶס כְּרָצוֹן נוֹגֵחַ מְשַׁלֵּם כֹּפֶר רוֹבֵעַ אֵינוֹ מְשַׁלֵּם אֶת הַכֹּפֶר לְפִיכָךְ הֻצְרַךְ לוֹמַר רוֹבֵעַ וְהֻצְרַךְ לוֹמַר נוֹגֵחַ
קָתָנֵי מִיהַת רוֹבֵעַ עָשָׂה בּוֹ אֹנֶס כְּרָצוֹן נוֹגֵחַ לֹא עָשָׂה בּוֹ אֹנֶס כְּרָצוֹן לְמַאי הִלְכְתָא לָאו לְקׇרְבָּן
לָא לִקְטָלָא
הָכִי נָמֵי מִסְתַּבְּרָא דְּאִי אָמְרַתְּ לְקׇרְבָּן נוֹגֵחַ לֹא עָשָׂה בּוֹ אֹנֶס כְּרָצוֹן לָאו אֹנֶס דִּידֵהּ כְּתִיב וְלָאו רָצוֹן דִּידֵהּ כְּתִיב אֶלָּא לָאו לִקְטָלָא
אָמַר מָר נוֹגֵחַ מְשַׁלֵּם אֶת הַכֹּפֶר רוֹבֵעַ אֵינוֹ מְשַׁלֵּם אֶת הַכֹּפֶר הֵיכִי דָמֵי אִלֵּימָא דְּרַבְעַהּ וְקַטְלַהּ מָה לִי קַטְלַהּ בְּקַרְנָא מָה לִי קַטְלַהּ בִּרְבִיעָה
וְאֶלָּא דְּרַבְעַהּ וְלָא קַטְלַהּ הַאי דְּלָא מְשַׁלֵּם כֹּפֶר מִשּׁוּם דְּלָא קַטְלַהּ הוּא
אָמַר אַבָּיֵי לְעוֹלָם דְּרַבְעַהּ וְלָא קַטְלַהּ דְּאַתְיוּהָ לְבֵי דִינָא וְקַטְלוּהָ מַהוּ דְּתֵימָא

 *** דף מא. *** 

כְּמַאן דְּקַטְלַהּ דָּמֵי קָא מַשְׁמַע לַן
רָבָא אָמַר לְעוֹלָם דְּרַבְעַהּ וְקַטְלַהּ וּדְקָא קַשְׁיָא לָךְ מָה לִי קַטְלַהּ בְּקַרְנַיִם מָה לִי קַטְלַהּ בִּרְבִיעָה קֶרֶן כַּוָּנָתוֹ לְהַזִּיק הַאי כַּוָּנָתוֹ לַהֲנָאַת עַצְמוֹ הוּא
בְּמַאי פְּלִיגִי בָּרֶגֶל שֶׁדָּרְסָה עַל גַּבֵּי תִּינוֹק בַּחֲצַר הַנִּזָּק לְאַבָּיֵי מְשַׁלֵּם כֹּפֶר לְרָבָא לָא מְשַׁלֵּם כֹּפֶר
תַּנְיָא כְּוָתֵהּ דְּרַב שׁוֹר הָאִצְטָדִין אֵינוֹ חַיָּב מִיתָה וְכָשֵׁר לְגַבֵּי מִזְבֵּחַ מִפְּנֵי שֶׁהוּא כִּמְעֻשֶּׂה
מַתְנִי' שׁוֹר שֶׁנָּגַח אֶת הָאָדָם וּמֵת מוּעָד מְשַׁלֵּם כֹּפֶר וְתָם פָּטוּר מִן הַכֹּפֶר וְזֶה וְזֶה חַיָּבִין מִיתָה וְכֵן בַּבֵּן וְכֵן בַּבַּת נָגַח עֶבֶד אוֹ אָמָה נוֹתֵן שְׁלֹשִׁים סְלָעִים בֵּין שֶׁהוּא יָפֶה מֵאָה מָנֶה וּבֵין שֶׁאֵינוֹ יָפֶה אֶלָּא דִּינָר אֶחָד
גְּמָ' וְכִי מֵאַחַר דְּמִתָּם קָטְלִינַן לֵהּ מוּעָד הֵיכִי מַשְׁכַּחַתְּ לַהּ
אָמַר רַבָּה הָכָא בְּמַאי עָסְקִינַן כְּגוֹן שֶׁאֲמָדוּהוּ לִשְׁלֹשָׁה בְּנֵי אָדָם
רַב אָשֵׁי אָמַר אֻמְדָּנָא לָאו כְּלוּם הוּא אֶלָּא הָכָא בְּמַאי עָסְקִינַן כְּגוֹן שֶׁסִּכֵּן לִשְׁלֹשָׁה בְּנֵי אָדָם
רַב זְבִיד אָמַר כְּגוֹן שֶׁהָרַג שָׁלֹשׁ בְּהֵמוֹת
וּמוּעָד לִבְהֵמָה הָוֵי מוּעָד לְאָדָם אֶלָּא אָמַר רַב שִׁימִי כְּגוֹן שֶׁהָרַג שְׁלֹשָׁה גּוֹיִם
וּמוּעָד לְגוֹיִם הָוֵי מוּעָד לְיִשְׂרָאֵל אֶלָּא אָמַר רַבִּי שִׁמְעוֹן בֶּן לָקִישׁ כְּגוֹן שֶׁהָרַג שְׁלֹשָׁה בְּנֵי אָדָם טְרֵפָה
וּמוּעָד לִטְרֵפָה הָוֵי מוּעָד לְשָׁלֵם אֶלָּא אָמַר רַב פָּפָּא דִּקְטַל וַעֲרַק לְאַגְמָא דִּקְטַל וַעֲרַק לְאַגְמָא
רַב אַחָא בְּרֵהּ דְּרַב אִיקָא אָמַר כְּגוֹן שֶׁהוּזְמוּ זוֹמְמֵי זוֹמְמִין
הָנִיחָא אִי לְיַעוֹדֵי תּוֹרָא בָּעֵינַן שַׁפִּיר אֶלָּא אִי לְיַעוֹדֵי גַּבְרָא בָּעֵינַן מֵימַר אֲמַר לֵהּ לָא הֲוָה יָדַעְנָא כְּגוֹן דְּאָמְרִי כֹּל אֵימַת דְּקָטֵל תּוֹרֵהּ גַּבֵּהּ הֲוָה קָאֵי
רָבִינָא אָמַר בְּמַכִּירִין אֶת בַּעַל הַשּׁוֹר וְאֵין מַכִּירִין אֶת הַשּׁוֹר
מַאי הֲוָה לֵהּ לְמֶעְבַּד מִשּׁוּם דְּאָמְרִי לֵהּ תּוֹרָא נַגְחָנָא אִית לָךְ בְּבַקְרָךְ אִבְּעִי לָךְ נַטּוֹרֵי כֻּלֵּי בַּקְרָךְ
וְזֶה וָזֶה חַיָּבִין מִיתָה כּוּ' תָּנוּ רַבָּנַן מִמַּשְׁמַע שֶׁנֶּאֱמַר סָקֹל יִסָּקֵל הַשּׁוֹר אֵינִי יוֹדֵעַ שֶׁנְּבֵלָה הִיא וּנְבֵלָה אֲסוּרָה בַּאֲכִילָה מָה תַּלְמוּד לוֹמַר לֹא יֵאָכֵל אֶת בְּשָׂרוֹ מַגִּיד לְךָ הַכָּתוּב שֶׁאִם שְׁחָטוֹ לְאַחַר שֶׁנִּגְמַר דִּינוֹ אָסוּר בַּאֲכִילָה
אֵין לִי אֶלָּא בַּאֲכִילָה בַּהֲנָאָה מִנַּיִן תַּלְמוּד לוֹמַר וּבַעַל הַשּׁוֹר נָקִי
מַאי מַשְׁמַע שִׁמְעוֹן בֶּן זוֹמָא אוֹמֵר כְּאָדָם שֶׁאוֹמֵר לַחֲבֵרוֹ יָצָא אִישׁ פְּלוֹנִי נָקִי מִנְּכָסָיו וְאֵין לוֹ בָּהֶם הֲנָאָה שֶׁל כְּלוּם
וּמִמַּאי דְּלֹא יֵאָכֵל אֶת בְּשָׂרוֹ לְהֵיכָא דִּשְׁחָטוֹ אַחַר שֶׁנִּגְמַר דִּינוֹ שֶׁאָסוּר בַּאֲכִילָה אֵימָא דְּהֵיכָא דִּשְׁחָטוֹ לְאַחַר שֶׁנִּגְמַר דִּינוֹ שְׁרֵי בַּאֲכִילָה הוּא וְהַאי לֹא יֵאָכֵל אֶת בְּשָׂרוֹ לְהֵיכָא דְּסַקְלֵהּ מִסְקָל דְּאָסוּר בַּהֲנָאָה הוּא כִּדְרַבִּי אֲבָהוּ
דְּאָמַר רַבִּי אֲבָהוּ אָמַר רַבִּי אֶלְעָזָר כׇּל מָקוֹם שֶׁנֶּאֱמַר לֹא יֹאכַל לֹא תֹאכַל לֹא תֹאכְלוּ אֶחָד אִסּוּר אֲכִילָה וְאֶחָד אִסּוּר הֲנָאָה בַּמַּשְׁמָע
עַד שֶׁיִּפְרֹט לְךָ הַכָּתוּב כְּדֶרֶךְ שֶׁפָּרַט לְךָ בִּנְבֵלָה לַגֵּר בִּנְתִינָה וְלַנׇּכְרִי בִּמְכִירָה
אָמְרִי הָנֵי מִלֵּי הֵיכָא דְּנָפֵק לֵהּ אִסּוּר אֲכִילָה וְאִסּוּר הֲנָאָה מִקְּרָא מִלֹּא יֹאכַל אֲבָל הָכָא דְּאִסּוּר אֲכִילָה מִסָּקֹל יִסָּקֵל נָפְקָא אִי סָלְקָא דַעְתָּךְ הַאי לֹא יֵאָכֵל אֶת בְּשָׂרוֹ אִסּוּר הֲנָאָה הוּא נִכְתּוֹב רַחֲמָנָא לֹא יֵהָנֶה אִי נָמֵי לֹא יֵאָכֵל אֶת בְּשָׂרוֹ לְמָה לִי דְּאַף עַל גַּב דְּעַבְדֵהּ כְּעֵין בָּשָׂר דְּשַׁחְטֵהּ אָסוּר
מַתְקֵף לַהּ מָר זוּטְרָא אֵימָא הָנֵי מִלֵּי

 *** דף מא: *** 

הֵיכָא דְּבָדַק צוּר וְשָׁחַט בּוֹ דְּעַבְדֵהּ כְּעֵין סְקִילָה אֲבָל הֵיכָא דְּשַׁחְטֵהּ בְּסַכִּין לָא
אָמְרִי אַטּוּ סַכִּין כְּתִיבָא בְּאוֹרָיְתָא וְהָתְנַן הַשּׁוֹחֵט בְּמַגַּל יָד בְּצֹר וּבְקָנֶה שְׁחִיטָתוֹ כְּשֵׁרָה
וְהַשְׁתָּא דְּנָפְקָא לֵהּ אִסּוּר אֲכִילָה וְאִסּוּר הֲנָאָה מִלֹּא יֵאָכֵל אֶת בְּשָׂרוֹ בַּעַל הַשּׁוֹר נָקִי לְמָה לִי לַהֲנָאַת עוֹרוֹ דְּסָלְקָא דַּעְתָּךְ אָמֵינָא בְּשָׂרוֹ הוּא דְּאָסוּר בַּהֲנָאָה עוֹרוֹ נִשְׁתְּרֵי בַּהֲנָאָה קָמַשְׁמַע לַן בַּעַל הַשּׁוֹר נָקִי
וּלְהָנָךְ תַּנָּאֵי דְּמַפְּקִי לֵהּ לְהַאי בַּעַל הַשּׁוֹר נָקִי לִדְרָשָׁה אַחֲרִינָא [כִּדְבָעֵינַן לְמֵימַר קַמַּן] הֲנָאַת עוֹרוֹ מְנָא לְהוּ
נָפְקָא לְהוּ מֵאֶת בְּשָׂרוֹ אֶת הַטָּפֵל לִבְשָׂרוֹ מַאי נִיהוּ עוֹרוֹ
וְהַאי תַּנָּא אֶת לָא דָּרֵשׁ
כִּדְתַנְיָא שִׁמְעוֹן הָעַמְסוֹנִי וְאָמְרִי לַהּ נְחֶמְיָה הָעַמְסוֹנִי הָיָה דּוֹרֵשׁ כׇּל אֶתִּין שֶׁבַּתּוֹרָה כֵּיוָן שֶׁהִגִּיעַ לְאֶת ה' אֱלֹהֶיךָ תִּירָא פֵּרַשׁ אָמְרוּ לוֹ תַּלְמִידָיו רַבִּי כׇּל אֶתִּין שֶׁדָּרַשְׁתָּ מָה תְּהֵא עֲלֵיהֶן אָמַר לָהֶם כְּשֵׁם שֶׁקִּבַּלְתִּי שָׂכָר עַל הַדְּרִישָׁה כָּךְ קִבַּלְתִּי שָׂכָר עַל הַפְּרִישָׁה
עַד שֶׁבָּא רַבִּי עֲקִיבָא וְלִמֵּד אֶת ה' אֱלֹהֶיךָ תִּירָא לְרַבּוֹת תַּלְמִידֵי חֲכָמִים
תָּנוּ רַבָּנַן וּבַעַל הַשּׁוֹר נָקִי רַבִּי אֱלִיעֶזֶר אוֹמֵר נָקִי מֵחֲצִי כֹפֶר
אָמַר לוֹ רַבִּי עֲקִיבָא וַהֲלֹא הוּא עַצְמוֹ אֵין מִשְׁתַּלֵּם אֶלָּא מִגּוּפוֹ הֲבִיאֵהוּ לְבֵית דִּין וִישַׁלֶּם לָךְ
אָמַר לוֹ רַבִּי אֱלִיעֶזֶר כָּךְ אֲנִי בְּעֵינֶיךָ שֶׁדִּינִי בָּזֶה שֶׁחַיָּב מִיתָה אֵין דִּינִי אֶלָּא כְּשֶׁהֵמִית אֶת הָאָדָם עַל פִּי עֵד אֶחָד אוֹ עַל פִּי בְעָלִים
עַל פִּי בְעָלִים מוֹדֶה בִּקְנָס הוּא
קָסָבַר כֻּפְרָא כַּפָּרָה
תַּנְיָא אִדַּךְ אָמַר לוֹ רַבִּי אֱלִיעֶזֶר עֲקִיבָא כָּךְ אֲנִי בְּעֵינֶיךָ שֶׁדִּינִי בָּזֶה שֶׁחַיָּב מִיתָה אֵין דִּינִי אֶלָּא בְּמִתְכַּוֵּן לַהֲרֹג אֶת הַבְּהֵמָה וְהָרַג אֶת הָאָדָם לְגוֹי וְהָרַג יִשְׂרָאֵל לִנְפָלִים וְהָרַג בֶּן קַיָּמָא
הֵי אֲמַר לֵהּ בְּרֵישָׁא רַב כָּהֲנָא מִשְּׁמֵהּ דְּרָבָא אָמַר מִתְכַּוֵּן אֲמַר לֵהּ בְּרֵישָׁא רַב טָבְיוֹמֵי מִשְּׁמֵהּ דְּרָבָא אָמַר הֵמִית אֲמַר לֵהּ בְּרֵישָׁא
רַב כָּהֲנָא מִשְּׁמֵהּ דְּרָבָא אָמַר מִתְכַּוֵּן אֲמַר לֵהּ בְּרֵישָׁא מָשָׁל לְצַיָּד שֶׁשּׁוֹלֶה דָּגִים מִן הַיָּם

 *** דף מב. *** 

מַשְׁכַּח רַבְרְבֵי שָׁקֵל זוּטְרֵי שָׁקֵל
רַב טָבְיוֹמֵי מִשְּׁמֵהּ דְּרָבָא אָמַר הֵמִית אֲמַר לֵהּ בְּרֵישָׁא מָשָׁל לְצַיָּד שֶׁשּׁוֹלֶה דָּגִים מִן הַיָּם מַשְׁכַּח זוּטְרֵי שָׁקֵל מַשְׁכַּח רַבְרְבֵי שָׁדֵי זוּטְרֵי וְשָׁקֵל רַבְרְבֵי
תַּנְיָא אִדַּךְ בַּעַל הַשּׁוֹר נָקִי רַבִּי יוֹסֵי הַגְּלִילִי אוֹמֵר נָקִי מִדְּמֵי וְלָדוֹת
אָמַר לוֹ רַבִּי עֲקִיבָא הֲרֵי הוּא אוֹמֵר כִּי יִנָּצוּ אֲנָשִׁים וְנָגְפוּ אִשָּׁה אֲנָשִׁים וְלֹא שְׁוָרִים
שַׁפִּיר קָאָמַר רַבִּי עֲקִיבָא
אָמַר רַב עֻלָּא בְּרֵהּ דְּרַב אִידִי אִצְטְרִיךְ סָלְקָא דַּעְתָּךְ אָמֵינָא אֲנָשִׁים וְלֹא שְׁוָרִים הַדּוֹמִין לַאֲנָשִׁים מָה אֲנָשִׁים מוּעָדִין אַף שְׁוָרִים מוּעָדִין הָא תָּם מִחַיַּב כְּתַב רַחֲמָנָא בַּעַל הַשּׁוֹר נָקִי דְּפָטוּר
אָמַר רָבָא יַצִּיבָא בְּאַרְעָא וְגִיּוֹרָא בִּשְׁמֵי שְׁמַיָּא
אֶלָּא אָמַר רָבָא אִצְטְרִיךְ סָלְקָא דַּעְתָּךְ אָמֵינָא אֲנָשִׁים וְלֹא שְׁוָרִים הַדּוֹמִין לַאֲנָשִׁים מָה אֲנָשִׁים מוּעָדִין אַף שְׁוָרִים מוּעָדִין וְקַל וָחֹמֶר לְתַמִּין דִּפְטִירִי הֲדַר כְּתַב רַחֲמָנָא בַּעַל הַשּׁוֹר נָקִי תָּם פָּטוּר וּמוֹעֵד חַיָּב
אֲמַר לֵהּ אַבָּיֵי אֶלָּא מֵעַתָּה גַּבֵּי בֹּשֶׁת נָמֵי נֵימָא הָכִי אֲנָשִׁים וְלֹא שְׁוָרִים הַדּוֹמִין לַאֲנָשִׁים מָה אֲנָשִׁים מוּעָדִין אַף שְׁוָרִים מוּעָדִין וְקַל וָחֹמֶר לְתַמִּין דִּפְטִירִי הֲדַר כְּתַב רַחֲמָנָא בַּעַל הַשּׁוֹר נָקִי תָּם פָּטוּר וּמוֹעֵד חַיָּב
וְכִי תֵּימָא הָכִי נָמֵי אִי הָכִי לִתְנֵי בַּעַל הַשּׁוֹר נָקִי רַבִּי יוֹסֵי הַגְּלִילִי אוֹמֵר פָּטוּר מִדְּמֵי וְלָדוֹת וּמִבֹּשֶׁת
אֶלָּא אַבָּיֵי וְרָבָא דְּאָמְרִי תַּרְוַיְהוּ אֲנָשִׁים אֵין אָסוֹן בְּאִשָּׁה יֵעָנְשׁוּ יֵשׁ אָסוֹן בָּאִשָּׁה לֹא יֵעָנְשׁוּ וְלֹא שְׁוָרִים דְּאַף עַל גַּב דְּיֵשׁ אָסוֹן יֵעָנְשׁוּ הֲדַר כְּתַב רַחֲמָנָא בַּעַל הַשּׁוֹר נָקִי דְּפָטוּר
מַתְקֵף לַהּ רַב אַדָּא בַּר אַהֲבָה אַטּוּ בְּאָסוֹן תַּלְיָא מִלְּתָא בְּכַוָּנָה תַּלְיָא מִלְּתָא
אֶלָּא אָמַר רַב אַדָּא בַּר אַהֲבָה אֲנָשִׁים כִּי נִתְכַּוְּנוּ זֶה לָזֶה אַף עַל גַּב שֶׁיֵּשׁ אָסוֹן בָּאִשָּׁה יֵעָנְשׁוּ כִּי נִתְכַּוְּנוּ לָאִשָּׁה עַצְמָהּ לֹא יֵעָנְשׁוּ וְלֹא שְׁוָרִים דַּאֲפִלּוּ נִתְכַּוְּנוּ לָאִשָּׁה עַצְמָהּ יֵעָנְשׁוּ כְּתַב רַחֲמָנָא בַּעַל הַשּׁוֹר נָקִי דִּפְטִירִי
וְכֵן כִּי אֲתָא רַב חַגַּי מִדָּרוֹמָא אֲתָא וְאַיְתִי מַתְנִיתָא בִּידֵהּ כְּוָתֵהּ דְּרַב אַדָּא בַּר אַהֲבָה
תַּנְיָא אִדַּךְ בַּעַל הַשּׁוֹר נָקִי רַבִּי עֲקִיבָא אוֹמֵר נָקִי מִדְּמֵי עֶבֶד

 *** דף מב: *** 

וְנֵימָא רַבִּי עֲקִיבָא לְנַפְשֵׁהּ וַהֲלֹא עַצְמוֹ אֵין מִשְׁתַּלֵּם אֶלָּא מִגּוּפוֹ הֲבִיאֵהוּ לְבֵית דִּין וִישַׁלֶּם לָךְ
אָמַר רַב שְׁמוּאֵל בַּר רַב יִצְחָק כְּשֶׁקָּדַם בְּעָלָיו וּשְׁחָטוֹ מַהוּ דְּתֵימָא לִשְׁתַּלַּם מִנֵּהּ קָא מַשְׁמַע לַן הוֹאִיל וּבַר קְטָלָא הוּא אַף עַל גַּב דְּשַׁחְטֵהּ לָא לִשְׁתַּלַּם מִנֵּהּ
אִי הָכִי לְרַבִּי אֱלִיעֶזֶר נָמֵי כְּשֶׁקָּדַם וּשְׁחָטוֹ
הָכִי נָמֵי וְסָבַר דִּלְמָא אִית לֵהּ טַעְמָא אַחֲרִינָא דַּעֲדִיף מֵהַאי וְנֵימָא לֵהּ
וְרַבִּי אֱלִיעֶזֶר נָמֵי לִישַׁנֵּי לֵהּ שֶׁקָּדַם וּשְׁחָטוֹ אָמַר לָךְ הָתָם הוּא דְּנִתְכַּוֵּן לַהֲרֹג אֶת הַבְּהֵמָה וְהָרַג אֶת הָאָדָם דְּשׁוֹר לָאו בַּר קְטָלָא הוּא כְּלָל דְּסָלְקָא דַּעְתָּךְ אָמֵינָא נִחַיַּב אִצְטְרִיךְ קְרָא לְמַעוֹטֵי אֲבָל הָכָא דְּמֵעִקָּרָא בַּר קְטָלָא הֲוָה לָא צְרִיךְ קְרָא אַף עַל גַּב דְּשַׁחְטֵהּ
וּלְרַבִּי עֲקִיבָא נָמֵי וַדַּאי הָכִי הֲוָה
אֶלָּא אָמַר רַב אַסִּי הַאי מִלְּתָא מִפִּי דְּגַבְרָא רַבָּה שְׁמִעַ לִי וּמַנּוּ רַבִּי יוֹסֵי בְּרַבִּי חֲנִינָא סָלְקָא דַּעְתָּךְ אָמֵינָא הוֹאִיל וְאָמַר רַבִּי עֲקִיבָא אַף תָּם שֶׁחָבַל בָּאָדָם מְשַׁלֵּם בַּמּוֹתָר נֶזֶק שָׁלֵם מִשְׁתַּלַּם נָמֵי [דְּמֵי עֶבֶד] מֵעֲלִיָּה כְּתַב רַחֲמָנָא בַּעַל הַשּׁוֹר נָקִי
אֲמַר לֵהּ רַבִּי זֵירָא לְרַב אַסִּי וְהָא תַּבְרֵהּ רַבִּי עֲקִיבָא לִגְזִיזֵהּ דְּתַנְיָא רַבִּי עֲקִיבָא אוֹמֵר יָכוֹל יְשַׁלֵּם מִן הָעֲלִיָּה תַּלְמוּד לוֹמַר כַּמִּשְׁפָּט הַזֶּה יֵעָשֶׂה לוֹ מִגּוּפוֹ מְשַׁלֵּם וְאֵינוֹ מְשַׁלֵּם מִן הָעֲלִיָּה
אֶלָּא אָמַר רָבָא אִצְטְרִיךְ סָלְקָא דַּעְתָּךְ אָמֵינָא הוֹאִיל וּמַחְמִירַנִי בְּעֶבֶד יוֹתֵר מִבֶּן חוֹרִין שֶׁבֶּן חוֹרִין יָפֶה סֶלַע נוֹתֵן סֶלַע שְׁלֹשִׁים נוֹתֵן שְׁלֹשִׁים וְעֶבֶד יָפֶה סֶלַע נוֹתֵן שְׁלֹשִׁים מִשְׁתַּלַּם נָמֵי דְּמֵי עֶבֶד מִן הָעֲלִיָּה כְּתַב רַחֲמָנָא בַּעַל הַשּׁוֹר נָקִי
תַּנְיָא כְּוָתֵהּ דְּרָבָא בַּעַל הַשּׁוֹר נָקִי רַבִּי עֲקִיבָא אוֹמֵר נָקִי מִדְּמֵי עֶבֶד
וַהֲלֹא דִּין הוּא הוֹאִיל וְחַיָּב בְּעֶבֶד וְחַיָּב בְּבֶן חוֹרִין מָה כְּשֶׁחִיֵּב בְּבֶן חוֹרִין חָלַקְתָּ בּוֹ בֵּין תָּם לְמוּעָד אַף כְּשֶׁחִיֵּב בְּעֶבֶד נַחְלֹק בּוֹ בֵּין תָּם לְמוּעָד
וְעוֹד קַל וָחֹמֶר וּמָה בֶּן חוֹרִין שֶׁנּוֹתֵן כׇּל שׇׁוְיוֹ חָלַקְתָּ בּוֹ בֵּין תָּם לְמוּעָד עֶבֶד שֶׁאֵינוֹ נוֹתֵן אֶלָּא שְׁלֹשִׁים אֵינוֹ דִּין שֶׁנַּחְלֹק בּוֹ בֵּין תָּם לְמוּעָד
לֹא מַחְמִירַנִי בְּעֶבֶד יוֹתֵר מִבֶּן חוֹרִין שֶׁבֶּן חוֹרִין יָפֶה סֶלַע נוֹתֵן סֶלַע שְׁלֹשִׁים נוֹתֵן שְׁלֹשִׁים וְעֶבֶד יָפֶה סֶלַע נוֹתֵן שְׁלֹשִׁים יָכוֹל יְהֵא חַיָּב תַּלְמוּד לוֹמַר בַּעַל הַשּׁוֹר נָקִי נָקִי מִדְּמֵי עֶבֶד
תָּנוּ רַבָּנַן וְהֵמִית אִישׁ אוֹ אִשָּׁה אָמַר רַבִּי עֲקִיבָא וְכִי מָה בָּא זֶה לְלַמְּדֵנוּ אִם לְחַיֵּב עַל הָאִשָּׁה כָּאִישׁ הֲרֵי כְּבָר נֶאֱמַר כִּי יִגַּח שׁוֹר אֶת אִישׁ אוֹ אֶת אִשָּׁה
אֶלָּא לְהַקִּישׁ אִשָּׁה לְאִישׁ מָה אִישׁ נְזָקָיו לְיוֹרְשָׁיו אַף אִשָּׁה נְזָקֶיהָ לְיוֹרְשֶׁיהָ
וְסָבַר רַבִּי עֲקִיבָא לָא יָרֵת לַהּ בַּעַל וְהָתַנְיָא וְיָרַשׁ אוֹתָהּ מִכָּאן שֶׁהַבַּעַל יוֹרֵשׁ אֶת אִשְׁתּוֹ דִּבְרֵי רַבִּי עֲקִיבָא
אָמַר רֵישׁ לָקִישׁ לֹא אָמַר אֶלָּא בְּכֹפֶר הוֹאִיל וְאֵין מִשְׁתַּלֵּם אֶלָּא לְאַחַר מִיתָה וְהָוֵה לֵהּ רָאוּי וְאֵין הַבַּעַל נוֹטֵל בָּרָאוּי כִּבְמֻחְזָק
מַאי טַעְמָא אָמַר קְרָא וְהֵמִית אִישׁ אוֹ אִשָּׁה הַשּׁוֹר יִסָּקֵל וְגַם בְּעָלָיו יוּמָת אִם כֹּפֶר יוּשַׁת עָלָיו
וּבִנְזָקִין לֹא אָמַר רַבִּי עֲקִיבָא
וְהָתַנְיָא הִכָּה אֶת הָאִשָּׁה וְיָצְאוּ יְלָדֶיהָ נוֹתֵן נֶזֶק וָצַעַר לָאִשָּׁה וּדְמֵי וְלָדוֹת לַבַּעַל אֵין הַבַּעַל נוֹתֵן לְיוֹרְשָׁיו אֵין הָאִשָּׁה נוֹתֶנֶת לְיוֹרְשֶׁיהָ הָיְתָה שִׁפְחָה וְנִשְׁתַּחְרְרָה

 *** דף מג. *** 

אוֹ גִיֹּרֶת זָכָה
אָמַר רַבָּה בִּגְרוּשָׁה וְכֵן אָמַר רַב נַחְמָן בִּגְרוּשָׁה
אָמְרִי גְּרוּשָׁה נָמֵי תִּפְלוֹג בִּדְמֵי וְלָדוֹת
אָמַר רַב פָּפָּא הַתּוֹרָה זִכְּתָה דְּמֵי וְלָדוֹת לַבַּעַל אֲפִלּוּ בָּא עָלֶיהָ בִּזְנוּת מַאי טַעְמָא אָמַר קְרָא כַּאֲשֶׁר יָשִׁית עָלָיו בַּעַל הָאִשָּׁה
וְנוֹקְמַהּ לְרַבָּה כְּגוֹן שֶׁגָּבוּ מָעוֹת וּלְרַב נַחְמָן כְּגוֹן שֶׁגָּבוּ קַרְקַע
דְּאָמַר רַבָּה גָּבוּ קַרְקַע יֵשׁ לוֹ גָּבוּ מָעוֹת אֵין לוֹ וְרַב נַחְמָן אָמַר גָּבוּ מָעוֹת יֵשׁ לוֹ גָּבוּ קַרְקַע אֵין לוֹ
אָמְרִי הָנֵי מִלֵּי לִבְנֵי מַעְרְבָא אַלִּבָּא דְּרַבָּנַן
כִּי קָאָמְרִי הָכָא כְּרַבִּי
אָמַר רַבִּי שִׁמְעוֹן בֶּן לָקִישׁ שׁוֹר שֶׁהֵמִית אֶת הָעֶבֶד שֶׁלֹּא בְּכַוָּנָה פָּטוּר מִשְּׁלֹשִׁים שְׁקָלִים שֶׁנֶּאֱמַר כֶּסֶף שְׁלֹשִׁים שְׁקָלִים יִתֵּן לַאדֹנָיו וְהַשּׁוֹר יִסָּקֵל כׇּל זְמַן שֶׁהַשּׁוֹר בִּסְקִילָה הַבְּעָלִים מְשַׁלְּמִין שְׁלֹשִׁים שְׁקָלִים אֵין הַשּׁוֹר בִּסְקִילָה אֵין הַבְּעָלִים מְשַׁלְּמִין שְׁלֹשִׁים שְׁקָלִים
אָמַר רַבָּה שׁוֹר שֶׁהֵמִית בֶּן חוֹרִין שֶׁלֹּא בְּכַוָּנָה פָּטוּר מִכֹּפֶר שֶׁנֶּאֱמַר הַשּׁוֹר יִסָּקֵל וְגַם בְּעָלָיו יוּמָת אִם כֹּפֶר יוּשַׁת עָלָיו כׇּל זְמַן שֶׁהַשּׁוֹר בִּסְקִילָה בְּעָלִים מְשַׁלְּמִין כֹּפֶר אֵין הַשּׁוֹר בִּסְקִילָה אֵין בְּעָלִים מְשַׁלְּמִין כֹּפֶר
אֵיתִיבֵהּ אַבָּיֵי הֵמִית שׁוֹרִי אֶת פְּלוֹנִי אוֹ שׁוֹרוֹ שֶׁל פְּלוֹנִי הֲרֵי זֶה מְשַׁלֵּם עַל פִּי עַצְמוֹ מַאי לָאו כֹּפֶר
לָא דָּמִים
אִי דָּמִים אֵימָא סֵיפָא הֵמִית שׁוֹרִי אֶת עַבְדּוֹ שֶׁל פְּלוֹנִי אֵינוֹ מְשַׁלֵּם עַל פִּי עַצְמוֹ וְאִי דָּמִים אַמַּאי לָא
אֲמַר לֵהּ יָכֵלְנָא לְשַׁנּוֹיֵי לָךְ רֵישָׁא דָּמִים וְסֵיפָא קְנָס מִיהוּ שִׁנּוּיָא דְחִיקָא לָא מְשַׁנֵּינָא לָךְ אִדֵּי וְאִדֵּי דָּמִים

 *** דף מג: *** 

מִיהוּ בֶּן חוֹרִין דִּמְשַׁלֵּם כֹּפֶר עַל פִּי עַצְמוֹ וְהֵיכִי דָּמֵי דְּאִי אֲתוֹ סָהֲדֵי וְאַסְהִידוּ בֵּהּ דִּקְטַל וְלָא יָדְעִי אִי תָּם הֲוָה אִי מוּעָד הֲוָה וַאֲמַר מָרֵהּ דְּמוּעָד הוּא דִּמְשַׁלֵּם כֹּפֶר עַל פִּי עַצְמוֹ הֵיכָא דְּלֵיכָּא עֵדִים מְשַׁלֵּם דָּמִים
גַּבֵּי עֶבֶד שֶׁאֵינוֹ מְשַׁלֵּם קְנָס עַל פִּי עַצְמוֹ וְהֵיכִי דָּמֵי דְּאִי אֲתוֹ עֵדִים וְאַסְהִידוּ בֵּהּ דִּקְטַל וְלָא יָדְעִי אִי תָּם הֲוָה אִי מוּעָד הֲוָה וַאֲמַר מָרֵהּ מוּעָד הוּא לָא מִשְׁתַּלַּם קְנָס עַל פִּי עַצְמוֹ הֵיכָא דְּלֵיכָּא עֵדִים לָא מְשַׁלֵּם דָּמִים
מֵתִיב רַב שְׁמוּאֵל בַּר רַב יִצְחָק כֹּל שֶׁחַיָּב בְּבֶן חוֹרִין חַיָּב בְּעֶבֶד בֵּין בְּכֹפֶר בֵּין בְּמִיתָה
כֹּפֶר בְּעֶבֶד מִי אִכָּא אֶלָּא לָאו דָּמִים
אִכָּא דְּאָמְרִי הוּא מוֹתֵב לַהּ וְהוּא מְפָרֵק לַהּ אִכָּא דְאָמְרִי אֲמַר לֵהּ רַבָּה הָכִי קָתָנֵי כֹּל שֶׁחַיָּב בְּבֶן חוֹרִין בְּכַוָּנָה עַל פִּי עֵדִים כֹּפֶר חַיָּב בְּעֶבֶד קְנָס וְכֹל שֶׁחַיָּב בְּבֶן חוֹרִין שֶׁלֹּא בְּכַוָּנָה עַל פִּי עֵדִים דָּמִים חַיָּב בְּעֶבֶד שֶׁלֹּא בְּכַוָּנָה עַל פִּי עֵדִים דָּמִים
אֲמַר לֵהּ רָבָא אִי הָכִי אִשּׁוֹ שֶׁלֹּא בְּכַוָּנָה עַל פִּי עֵדִים נְשַׁלֵּם דָּמִים
וּמְנָא לֵהּ לְרָבָא דְּלָא מְשַׁלֵּם
אִלֵּימָא מִדִּתְנַן הָיָה גְּדִי כָּפוּת לוֹ וְעֶבֶד סָמוּךְ לוֹ וְנִשְׂרַף עִמּוֹ חַיָּב עֶבֶד כָּפוּת לוֹ וּגְדִי סָמוּךְ לוֹ וְנִשְׂרַף עִמּוֹ פָּטוּר
הָאָמַר רֵישׁ לָקִישׁ כְּגוֹן שֶׁהִצִּית בְּגוּפוֹ שֶׁל עֶבֶד דְּקָם לֵהּ בִּדְרַבָּה מִנֵּהּ
וְאֶלָּא מֵהָא דְּתַנְיָא חֹמֶר בְּאֵשׁ מִבְּבוֹר שֶׁהָאֵשׁ מוּעֶדֶת לֶאֱכֹל בֵּין דָּבָר הָרָאוּי לָהּ בֵּין דָּבָר שֶׁאֵין רָאוּי לָהּ מַה שֶּׁאֵין כֵּן בְּבוֹר וְאִלּוּ שֶׁהָאֵשׁ מְשַׁלֶּמֶת שֶׁלֹּא בְּכַוָּנָה דָּמִים מַה שֶּׁאֵין כֵּן בְּבוֹר לָא קָתָנֵי
דִּלְמָא תְּנָא וְשַׁיַּר
אֶלָּא רָבָא גּוּפֵהּ אִבְּעוֹיֵי מִבַּעְיָא לֵהּ אִשּׁוֹ שֶׁלֹּא בְּכַוָּנָה מִי מְשַׁלֵּם דָּמִים אוֹ לָא
מִי אָמְרִינַן גַּבֵּי שׁוֹר הוּא דִּבְכַוָּנָה מְשַׁלֵּם כֹּפֶר שֶׁלֹּא בְּכַוָּנָה מְשַׁלֵּם דָּמִים אֲבָל אִשּׁוֹ דִּבְכַוָּנָה לָא מְשַׁלֵּם כֹּפֶר שֶׁלֹּא בְּכַוָּנָה נָמֵי לָא מְשַׁלֵּם דָּמִים אוֹ דִלְמָא כֵּיוָן דְּגַבֵּי שׁוֹרוֹ שֶׁלֹּא בְּכַוָּנָה אַף עַל גַּב דְּלֵיכָּא כֹּפֶר מְשַׁלֵּם דָּמִים גַּבֵּי אִשּׁוֹ נָמֵי אַף עַל גַּב דִּבְכַוָּנָה לָא מְשַׁלֵּם כֹּפֶר שֶׁלֹּא בְּכַוָּנָה מִיהַת מְשַׁלֵּם דָּמִים
וְלָא יָדְעִינַן תֵּקוּ
כִּי אֲתָא רַב דִּימִי אָמַר רַבִּי יוֹחָנָן כֹּפֶר מָה תַּלְמוּד לוֹמַר אִם כֹּפֶר לְרַבּוֹת כֹּפֶר שֶׁלֹּא בְּכַוָּנָה כְּכֹפֶר בְּכַוָּנָה
אֲמַר לֵהּ אַבָּיֵי אֶלָּא מֵעַתָּה עֶבֶד נָמֵי מָה תַּלְמוּד לוֹמַר אִם עֶבֶד לְרַבּוֹת עֶבֶד שֶׁלֹּא בְּכַוָּנָה כְּעֶבֶד בְּכַוָּנָה וְכִי תֵּימָא הָכִי נָמֵי וְהָאָמַר רֵישׁ לָקִישׁ שׁוֹר שֶׁהֵמִית אֶת הָעֶבֶד שֶׁלֹּא בְּכַוָּנָה פָּטוּר מִשְּׁלֹשִׁים שְׁקָלִים
אֲמַר לֵהּ גַּבְרָא אַגַּבְרָא קָא רָמֵית
כִּי אֲתָא רָבִין אָמַר רַבִּי יוֹחָנָן עֶבֶד מָה תַּלְמוּד לוֹמַר אִם עֶבֶד לְרַבּוֹת עֶבֶד שֶׁלֹּא בְּכַוָּנָה כְּעֶבֶד בְּכַוָּנָה
וּלְרֵישׁ לָקִישׁ נָמֵי נֵימָא מִדְּעֶבֶד אִם עֶבֶד לָא דָּרֵישׁ כֹּפֶר אִם כֹּפֶר נָמֵי לָא דָּרֵישׁ
אָמְרִי לָא עֶבֶד אִם עֶבֶד לָא דָּרֵישׁ כֹּפֶר אִם כֹּפֶר דָּרֵישׁ
וּמַאי שְׁנָא עֶבֶד אִם עֶבֶד לָא כְּתִיב בִּמְקוֹם תַּשְׁלוּמִין כֹּפֶר אִם כֹּפֶר כְּתִיב בִּמְקוֹם תַּשְׁלוּמִין
וְכֵן בְּבֵן אוֹ בְּבַת תָּנוּ רַבָּנַן אוֹ בֵן יִגָּח אוֹ בַת יִגָּח לְחַיֵּב עַל הַקְּטַנִּים כַּגְּדוֹלִים
וַהֲלֹא דִּין הוּא הוֹאִיל וְחִיֵּב אָדָם בְּאָדָם וְחִיֵּב שׁוֹר בְּאָדָם מָה כְּשֶׁחִיֵּב אָדָם בְּאָדָם לָא שְׁנָא בֵּין קְטַנִּים לִגְדוֹלִים אַף כְּשֶׁחִיֵּב שׁוֹר בְּאָדָם לֹא תַּחְלֹק בּוֹ בֵּין קְטַנִּים לִגְדוֹלִים
וְעוֹד קַל וָחֹמֶר הוּא וּמָה אָדָם בְּאָדָם שֶׁלֹּא עָשָׂה בּוֹ קְטַנִּים כִּגְדוֹלִים חִיֵּב בּוֹ עַל הַקְּטַנִּים כִּגְדוֹלִים

 *** דף מד. *** 

שׁוֹר בְּאָדָם שֶׁעָשָׂה בּוֹ קְטַנִּים כִּגְדוֹלִים אֵינוֹ דִּין שֶׁחַיָּב עַל הַקְּטַנִּים כִּגְדוֹלִים
לֹא אִם אָמַרְתָּ אָדָם בְּאָדָם שֶׁכֵּן חַיָּב בְּאַרְבָּעָה דְּבָרִים תֹּאמַר בְּשׁוֹר שֶׁאֵינוֹ חַיָּב בְּאַרְבָּעָה דְּבָרִים תַּלְמוּד לוֹמַר אוֹ בֵן יִגָּח אוֹ בַת יִגָּח לְחַיֵּב עַל הַקְּטַנִּים כִּגְדוֹלִים
וְאֵין לִי אֶלָּא בְּמוּעָדִין בְּתָם מִנַּיִן
דִּין הוּא הוֹאִיל וְחִיֵּב בְּאִישׁ וְאִשָּׁה וְחִיֵּב בְּבֵן וּבַת מָה כְּשֶׁחִיֵּב בְּאִישׁ וְאִשָּׁה לֹא חִלַּקְתָּ בּוֹ בֵּין תָּם לְמוּעָד אַף כְּשֶׁחִיֵּב בְּבֵן וּבַת לֹא תַּחְלֹק בּוֹ בֵּין תָּם לְמוּעָד
וְעוֹד קַל וָחֹמֶר מָה אִישׁ וְאִשָּׁה שֶׁכֵּן הוֹרַע כֹּחָם בִּנְזָקִין לֹא חִלַּקְתָּ בּוֹ בֵּין תָּם לְמוּעָד בֵּן וּבַת שֶׁיִּפָּה כֹּחָם בִּנְזָקִין אֵינוֹ דִּין שֶׁלֹּא תַּחְלֹק בָּהֶן בֵּין תָּם לְמוּעָד
אָמַרְתָּ וְכִי דָּנִין קַל מֵחָמוּר לְהַחְמִיר עָלָיו אִם הֶחְמִיר בְּמוּעָד הֶחָמוּר תַּחְמִיר בְּתָם הַקַּל
וְעוֹד אִם אָמַרְתָּ בְּאִישׁ וְאִשָּׁה שֶׁכֵּן חַיָּבִין בְּמִצְוֹת תֹּאמַר בְּבֵן וּבַת שֶׁפְּטוּרִין מִן הַמִּצְוֹת
תַּלְמוּד לוֹמַר אוֹ בֵן יִגָּח אוֹ בַת יִגָּח נְגִיחָה בְּתָם נְגִיחָה בְּמוּעָד נְגִיחָה לְמִיתָה נְגִיחָה לִנְזָקִין
מַתְנִי' שׁוֹר שֶׁהָיָה מִתְחַכֵּךְ בַּכֹּתֶל וְנָפַל עַל הָאָדָם נִתְכַּוֵּן לַהֲרֹג אֶת הַבְּהֵמָה וְהָרַג אֶת הָאָדָם לְגוֹי וְהָרַג בֶּן יִשְׂרָאֵל לִנְפָלִים וְהָרַג בֶּן קַיָּמָא פָּטוּר
גְּמָ' אָמַר שְׁמוּאֵל פָּטוּר מִמִּיתָה וְחַיָּב בְּכֹפֶר וְרַב אָמַר פָּטוּר מִזֶּה וּמִזֶּה
וְאַמַּאי הָא תָּם הוּא כִּדְאָמַר רַב בְּמוּעָד לִפּוֹל עַל בְּנֵי אָדָם בְּבוֹרוֹת הָכָא נָמֵי בְּמוּעָד לְהִתְחַכֵּךְ עַל בְּנֵי אָדָם בִּכְתָלִים
אִי הָכִי בַּר קְטָלָא הוּא בִּשְׁלָמָא הָתָם דַּחֲזָא יְרוֹקָא וּנְפַל אֶלָּא הָכָא מַאי אִכָּא לְמֵימַר
הָכָא נָמֵי בְּמִתְחַכֵּךְ בַּכֹּתֶל לַהֲנָאָתוֹ וּמְנָא יָדְעִינַן דְּבָתַר דִּנְפַל קָא מִתְחַכַּךְ בֵּהּ

 *** דף מד: *** 

וְאַכַּתִּי צְרוֹרוֹת נִינְהוּ אָמַר רַב מָרִי בְּרֵהּ דְּרַב כָּהֲנָא דְּקָאָזֵל מִנֵּהּ מִנֵּהּ
תַּנְיָא כְּוָתֵהּ דִּשְׁמוּאֵל וּתְיוּבְתָּא דְּרַב יֵשׁ חַיָּב בְּמִיתָה וּבְכֹפֶר וְיֵשׁ חַיָּב בְּכֹפֶר וּפָטוּר מִמִּיתָה וְיֵשׁ חַיָּב בְּמִיתָה וּפָטוּר מִן הַכֹּפֶר וְיֵשׁ פָּטוּר מִזֶּה וּמִזֶּה
הָא כֵּיצַד מוּעָד בְּכַוָּנָה חַיָּב בְּמִיתָה וּבְכֹפֶר מוּעָד שֶׁלֹּא בְּכַוָּנָה חַיָּב בְּכֹפֶר וּפָטוּר מִמִּיתָה תָּם בְּכַוָּנָה חַיָּב בְּמִיתָה וּפָטוּר מִכֹּפֶר תָּם שֶׁלֹּא בְּכַוָּנָה פָּטוּר מִזֶּה וּמִזֶּה
וְהַנְּזָקִין שֶׁלֹּא בְּכַוָּנָה רַבִּי יְהוּדָה מְחַיֵּב וְרַבִּי שִׁמְעוֹן פּוֹטֵר
מַאי טַעְמָא דְּרַבִּי יְהוּדָה יָלֵף מִכׇּפְרוֹ מָה כׇּפְרוֹ שֶׁלֹּא בְּכַוָּנָה חַיָּב אַף הַנְּזָקִין נָמֵי שֶׁלֹּא בְּכַוָּנָה חַיָּב
וְרַבִּי שִׁמְעוֹן יָלֵף מִקְּטָלֵהּ דְּשׁוֹר מָה קְטָלֵהּ שֶׁלֹּא בְּכַוָּנָה פָּטוּר אַף נְזָקִין שֶׁלֹּא בְּכַוָּנָה פָּטוּר
וְרַבִּי יְהוּדָה נָמֵי נֵילַף מִקְּטָלֵהּ דָּנִין תַּשְׁלוּמִין מִתַּשְׁלוּמִין וְאֵין דָּנִין תַּשְׁלוּמִין מִמִּיתָה
וְרַבִּי שִׁמְעוֹן נָמֵי נֵילַף מִכׇּפְרוֹ דָּנִין חִיּוּבֵהּ דְּשׁוֹר מֵחִיּוּבֵהּ דְּשׁוֹר לְאַפּוֹקֵי כֹּפֶר דְּחִיּוּבֵהּ דִּבְעָלִים הוּא
נִתְכַּוֵּן לַהֲרֹג אֶת הַבְּהֵמָה וְהָרַג אֶת הָאָדָם [וְכוּ'] פָּטוּר הָא נִתְכַּוֵּן לַהֲרֹג אֶת זֶה וְהָרַג אֶת זֶה חַיָּב מַתְנִיתִין דְּלָא כְּרַבִּי שִׁמְעוֹן דְּתַנְיָא רַבִּי שִׁמְעוֹן אוֹמֵר אֲפִלּוּ נִתְכַּוֵּן לַהֲרֹג אֶת זֶה וְהָרַג אֶת זֶה פָּטוּר
מַאי טַעְמָא דְּרַבִּי שִׁמְעוֹן דְּאָמַר קְרָא הַשּׁוֹר יִסָּקֵל וְגַם בְּעָלָיו יוּמָת כְּמִיתַת בְּעָלִים כָּךְ מִיתַת הַשּׁוֹר מָה בְּעָלִים עַד דְּמִכַּוֵּן לֵהּ אַף שׁוֹר נָמֵי עַד דְּמִכַּוֵּן לֵהּ
וּבְעָלִים גּוּפַיְהוּ מְנָלַן דְּאָמַר קְרָא וְאָרַב לוֹ וְקָם עָלָיו עַד שֶׁיִּתְכַּוֵּן לוֹ
וְרַבָּנַן הַאי וְאָרַב לוֹ מַאי עָבְדִי לֵהּ אָמְרִי דְּבֵי רַבִּי יַנַּאי פְּרָט לַזּוֹרֵק אֶבֶן לְגוֹ
הֵיכִי דָמֵי אִלֵּימָא דְּאִכָּא תִּשְׁעָה גּוֹיִם וְאֶחָד יִשְׂרָאֵל בֵּינֵיהֶם תִּפּוֹק לֵהּ דְּרֻבָּא גּוֹיִם נִינְהוּ אִי נָמֵי פַּלְגָא וּפַלְגָא סְפֵק נְפָשׁוֹת לְהָקֵל
לָא צְרִיכָא דְּאִכָּא תִּשְׁעָה יִשְׂרְאֵלִים וְאֶחָד גּוֹי דְּאַף עַל גַּב דְּרֻבָּא יִשְׂרְאֵלִים נִינְהוּ כֵּיוָן דְּאִכָּא חֲד גּוֹי בֵּינַיְהוּ הָוֵי לֵהּ קָבוּעַ וְכׇל קָבוּעַ כְּמֶחֱצָה עַל מֶחֱצָה דָּמֵי וְסָפֵק נְפָשׁוֹת לְהָקֵל
מַתְנִי' שׁוֹר הָאִשָּׁה וְשׁוֹר הַיְּתוֹמִים שׁוֹר הָאַפּוֹטְרוֹפּוֹס שׁוֹר הַמִּדְבָּר שׁוֹר הַהֶקְדֵּשׁ שׁוֹר הַגֵּר שֶׁמֵּת וְאֵין לוֹ יוֹרְשִׁין הֲרֵי אֵלּוּ חַיָּבִין מִיתָה רַבִּי יְהוּדָה אוֹמֵר שׁוֹר הַמִּדְבָּר שׁוֹר הַהֶקְדֵּשׁ שׁוֹר הַגֵּר שֶׁמֵּת פְּטוּרִין מִן הַמִּיתָה לְפִי שֶׁאֵין לָהֶם בְּעָלִים
גְּמָ' תָּנוּ רַבָּנַן שׁוֹר שׁוֹר שִׁבְעָה לְהָבִיא שׁוֹר הָאִשָּׁה שׁוֹר הַיְּתוֹמִים שׁוֹר הָאַפּוֹטְרוֹפּוֹס שׁוֹר הַמִּדְבָּר שׁוֹר הַהֶקְדֵּשׁ שׁוֹר הַגֵּר שֶׁמֵּת וְאֵין לוֹ יוֹרְשִׁין רַבִּי יְהוּדָה אוֹמֵר שׁוֹר הַמִּדְבָּר שׁוֹר הַהֶקְדֵּשׁ שׁוֹר הַגֵּר שֶׁמֵּת וְאֵין לוֹ יוֹרְשִׁין פְּטוּרִין מִן הַמִּיתָה לְפִי שֶׁאֵין לָהֶם בְּעָלִים
אָמַר רַב הוּנָא פּוֹטֵר הָיָה רַבִּי יְהוּדָה אֲפִלּוּ נָגַח וּלְבַסּוֹף הִקְדִּישׁ נָגַח וּלְבַסּוֹף הִפְקִיר
מִמַּאי מִדְּקָתָנֵי תַּרְתֵּי שׁוֹר הַמִּדְבָּר וְשׁוֹר הַגֵּר שֶׁמֵּת וְאֵין לוֹ יוֹרְשִׁין שׁוֹר הַגֵּר שֶׁמֵּת מַאי נִיהוּ דְּכֵיוָן דְּאֵין לוֹ יוֹרְשִׁין הֲוָה לֵהּ שׁוֹר הֶפְקֵר הַיְנוּ שׁוֹר הַמִּדְבָּר הַיְנוּ שׁוֹר הַגֵּר שֶׁמֵּת וְאֵין לוֹ יוֹרְשִׁין אֶלָּא לָאו הָא קָמַשְׁמַע לַן דַּאֲפִלּוּ נָגַח וּלְבַסּוֹף הִקְדִּישׁ נָגַח וּלְבַסּוֹף הִפְקִיר שְׁמַע מִנַּהּ
תַּנְיָא נָמֵי הָכִי יָתֵר עַל כֵּן אָמַר רַבִּי יְהוּדָה אֲפִלּוּ נָגַח וּלְבַסּוֹף הִקְדִּישׁ נָגַח וּלְבַסּוֹף הִפְקִיר פָּטוּר שֶׁנֶּאֱמַר וְהוּעַד בִּבְעָלָיו וְהֵמִית וְגוֹ' עַד שֶׁתְּהֵא מִיתָה וְהַעֲמָדָה בַּדִּין שָׁוִין כְּאֶחָד
וּגְמַר דִּין לָא בָּעֵינַן וְהָא הַשּׁוֹר יִסָּקֵל גְּמַר דִּין הוּא אֶלָּא אֵימָא עַד שֶׁתְּהֵא מִיתָה וְהַעֲמָדָה בַּדִּין וּגְמַר דִּין שָׁוִין כְּאֶחָד
מַתְנִי' שׁוֹר שֶׁהוּא יוֹצֵא לִסָּקֵל וְהִקְדִּישׁוֹ בְּעָלָיו אֵינוֹ מֻקְדָּשׁ שְׁחָטוֹ בְּשָׂרוֹ אָסוּר וְאִם עַד שֶׁלֹּא נִגְמַר דִּינוֹ הִקְדִּישׁוֹ בְּעָלָיו מֻקְדָּשׁ וְאִם שְׁחָטוֹ בְּשָׂרוֹ מֻתָּר
מְסָרוֹ לְשׁוֹמֵר חִנָּם וּלְשׁוֹאֵל לְנוֹשֵׂא שָׂכָר וּלְשׂוֹכֵר נִכְנְסוּ תַּחַת הַבְּעָלִים מוּעָד מְשַׁלֵּם נֶזֶק שָׁלֵם וְתָם מְשַׁלֵּם חֲצִי נֶזֶק
גְּמָ' תָּנוּ רַבָּנַן שׁוֹר שֶׁהֵמִית עַד שֶׁלֹּא נִגְמַר דִּינוֹ מְכָרוֹ

 *** דף מה. *** 

מָכוּר הִקְדִּישׁוֹ מֻקְדָּשׁ שְׁחָטוֹ בְּשָׂרוֹ מֻתָּר הֶחְזִירוֹ שׁוֹמֵר לְבֵית בְּעָלָיו מֻחְזָר
מִשֶּׁנִּגְמַר דִּינוֹ מְכָרוֹ אֵינוֹ מָכוּר הִקְדִּישׁוֹ אֵינוֹ מֻקְדָּשׁ שְׁחָטוֹ בְּשָׂרוֹ אָסוּר הֶחְזִירוֹ שׁוֹמֵר לְבֵית בְּעָלָיו אֵינוֹ מֻחְזָר רַבִּי יַעֲקֹב אוֹמֵר אַף מִשֶּׁנִּגְמַר דִּינוֹ הֶחְזִירוֹ שׁוֹמֵר לִבְעָלָיו מֻחְזָר
לֵימָא בְּהָא קָמִפַּלְגִי דְּרַבָּנַן סָבְרִי אֵין אוֹמְרִין בְּאִסּוּרֵי הֲנָאָה הֲרֵי שֶׁלְּךָ לְפָנֶיךָ וְרַבִּי יַעֲקֹב סָבַר אוֹמְרִין בְּאִסּוּרֵי הֲנָאָה הֲרֵי שֶׁלְּךָ לְפָנֶיךָ
אָמַר רַבָּה דְּכֻלֵּי עָלְמָא אוֹמְרִין בְּאִסּוּרֵי הֲנָאָה הֲרֵי שֶׁלְּךָ לְפָנֶיךָ דְּאִם כֵּן נִפְלוֹג לְעִנְיַן חָמֵץ בַּפֶּסַח
אֶלָּא הָכָא בְּגוֹמְרִין דִּינוֹ שֶׁל שׁוֹר שֶׁלֹּא בְּפָנָיו קָמִפַּלְגִי דְּרַבָּנַן סָבְרִי אֵין גּוֹמְרִין דִּינוֹ שֶׁל שׁוֹר אֶלָּא בְּפָנָיו דְּאָמַר לֵהּ אִי אַהְדַּרְתֵּהּ נִיהֲלִי הֲוָה מַעְרֵקְנָא לֵהּ לְאַגְמָא הַשְׁתָּא אַתְפַּשְׂתֵּהּ לְתוֹרַאי בִּידָא דְּלָא יָכֵלְנָא לְאִשְׁתַּעוֹיֵי דִּינָא בַּהֲדֵהּ
וְרַבִּי יַעֲקֹב סָבַר גּוֹמְרִין דִּינוֹ שֶׁל שׁוֹר שֶׁלֹּא בְּפָנָיו דְּאָמַר לֵהּ סוֹף סוֹף מִגְמָר הֲווֹ גָּמְרִי לֵהּ לְדִינָא
מַאי טַעְמָא דְּרַבָּנַן הַשּׁוֹר יִסָּקֵל וְגַם בְּעָלָיו יוּמָת כְּמִיתַת הַבְּעָלִים כָּךְ מִיתַת הַשּׁוֹר מָה בְּעָלִים בִּפְנֵיהֶם אַף שׁוֹר בְּפָנָיו
וְרַבִּי יַעֲקֹב בִּשְׁלָמָא בְּעָלִים בְּנֵי טַעֲנָה נִינְהוּ אֶלָּא שׁוֹר בַּר טַעַנְתָּא הוּא
מְסָרוֹ לְשׁוֹמֵר חִנָּם וּלְשׁוֹאֵל כּוּ' תָּנוּ רַבָּנַן אַרְבָּעָה נִכְנְסוּ תַּחַת הַבְּעָלִים וְאֵלּוּ הֵן שׁוֹמֵר חִנָּם וְהַשּׁוֹאֵל נוֹשֵׂא שָׂכָר וְהַשּׂוֹכֵר הָרְגוּ תַּמִּין נֶהֱרָגִין וּפְטוּרִין מִן הַכֹּפֶר מוּעָדִין נֶהֱרָגִין וּמְשַׁלְּמִין אֶת הַכֹּפֶר וְחַיָּבִין לְהַחֲזִיר דְּמֵי שׁוֹר לִבְעָלָיו חוּץ מִשּׁוֹמֵר חִנָּם
אָמְרִי הֵיכִי דָמֵי אִי דְּנַטְרֵהּ אֲפִלּוּ כֻּלְּהוּ נָמֵי לִפַּטְרוּ וְאִי דְּלָא נַטְרֵהּ אֲפִלּוּ שׁוֹמֵר חִנָּם נִחַיַּב
אָמְרִי הָכָא בְּמַאי עָסְקִינַן דְּנַטְרֵהּ שְׁמִירָה פְּחוּתָה וְלָא נַטְרֵהּ שְׁמִירָה מְעֻלָּה שׁוֹמֵר חִנָּם כָּלְתָה לוֹ שְׁמִירָתוֹ הָנָךְ לָא כָּלְתָה שְׁמִירָתָן
אָמְרִי כְּמַאן אִי כְּרַבִּי מֵאִיר

 *** דף מה: *** 

דְּאָמַר שׂוֹכֵר כְּשׁוֹמֵר חִנָּם דָּמֵי לִתְנֵי חוּץ מִשּׁוֹמֵר חִנָּם וְהַשּׂוֹכֵר
וְאִי כְּרַבִּי יְהוּדָה דְּאָמַר שׂוֹכֵר כְּנוֹשֵׂא שָׂכָר דָּמֵי נִתְנֵי חוּץ מִשּׁוֹמֵר חִנָּם וְכֻלָּן בְּמוּעָדִין פְּטוּרִין לְעִנְיַן כֹּפֶר
אָמַר רַב הוּנָא בַּר חִנָּנָא הָא מַנִּי רַבִּי אֱלִיעֶזֶר הִיא דְּאָמַר אֵין לוֹ שְׁמִירָה אֶלָּא סַכִּין וּלְעִנְיַן שׂוֹכֵר סָבַר לַהּ כְּרַבִּי יְהוּדָה דְּאָמַר שׂוֹכֵר כְּנוֹשֵׂא שָׂכָר דָּמֵי
אַבָּיֵי אָמַר לְעוֹלָם כְּרַבִּי מֵאִיר וְכִדְמַחְלִיף רַבָּה בַּר אֲבוּהּ וְתָנֵי שׂוֹכֵר כֵּיצַד מְשַׁלֵּם רַבִּי מֵאִיר אוֹמֵר כְּשׁוֹמֵר שָׂכָר רַבִּי יְהוּדָה אוֹמֵר כְּשׁוֹמֵר חִנָּם
אָמַר רַבִּי אֶלְעָזָר מָסַר שׁוֹרוֹ לְשׁוֹמֵר חִנָּם הִזִּיק חַיָּב הֻזַּק פָּטוּר
אָמְרִי הֵיכִי דָמֵי אִי דְּקַבֵּל עֲלֵהּ שְׁמִירַת נְזָקָיו אֲפִלּוּ הֻזַּק נָמֵי לִחַיֵּב וְאִי דְּלָא קַבֵּל עֲלֵהּ שְׁמִירַת נְזָקָיו אֲפִלּוּ הִזִּיק נָמֵי לִפְּטַר
אָמַר רָבָא לְעוֹלָם שֶׁקִּבֵּל עָלָיו שְׁמִירַת נְזָקָיו וְהָכָא בְּמַאי עָסְקִינַן כְּגוֹן שֶׁהִכִּיר בּוֹ שֶׁהוּא נַגְחָן וּסְתָמָא דְּמִלְּתָא דְּלָא אָזֵל אִיהוּ וּמַזִּיק אַחֲרִינֵי קַבֵּל עֲלֵהּ דְּאָתֵי אַחֲרִינֵי וּמַזְּקִי לֵהּ לְדִידֵהּ לָא אַסֵּק אַדַּעְתֵּהּ
מַתְנִי' קְשָׁרוֹ בְּעָלָיו בְּמוֹסֵרָה וְנָעַל בְּפָנָיו כָּרָאוּי וְיָצָא וְהִזִּיק אֶחָד תָּם וְאֶחָד מוּעָד חַיָּב דִּבְרֵי רַבִּי מֵאִיר
רַבִּי יְהוּדָה אוֹמֵר תָּם חַיָּב וּמוּעָד פָּטוּר שֶׁנֶּאֱמַר וְלֹא יִשְׁמְרֶנּוּ בְּעָלָיו וְשָׁמוּר הוּא זֶה
רַבִּי אֱלִיעֶזֶר אוֹמֵר אֵין לוֹ שְׁמִירָה אֶלָּא סַכִּין
גְּמָ' מַאי טַעְמָא דְּרַבִּי מֵאִיר קָסָבַר סְתָם שְׁוָרִים לָאו בְּחֶזְקַת שִׁמּוּר קָיְמִי וְאָמַר רַחֲמָנָא תָּם נִחַיַּב דְּנִבְעֵי לֵהּ שְׁמִירָה פְּחוּתָה הֲדַר אָמַר רַחֲמָנָא וְלֹא יִשְׁמְרֶנּוּ גַּבֵּי מוּעָד דְּנִבְעֵי לֵהּ שְׁמִירָה מְעֻלָּה וְיָלֵף נְגִיחָה לְתָם נְגִיחָה לְמוּעָד
רַבִּי יְהוּדָה סָבַר סְתָם שְׁוָרִים בְּחֶזְקַת שִׁמּוּר קָיְמִי אָמַר רַחֲמָנָא תָּם נְשַׁלֵּם דְּנִבְעֵי לֵהּ שְׁמִירָה מְעֻלָּה הֲדַר אָמַר רַחֲמָנָא וְלֹא יִשְׁמְרֶנּוּ גַּבֵּי מוּעָד דְּנַעֲבֵד לֵהּ שְׁמִירָה מְעֻלָּה הָוֵי רִבּוּי אַחַר רִבּוּי וְאֵין רִבּוּי אַחַר רִבּוּי אֶלָּא לְמַעֵט מִעֵט הַכָּתוּב לִשְׁמִירָה מְעֻלָּה
וְכִי תֵּימָא נְגִיחָה לְתָם נְגִיחָה לְמוּעָד הָא מִעֵט רַחֲמָנָא וְלֹא יִשְׁמְרֶנּוּ לָזֶה וְלֹא לְאַחֵר
וְהָא מִבְּעֵי לֵהּ לְלָאו אִם כֵּן נִכְתּוֹב רַחֲמָנָא וְלֹא יִשְׁמֹר מַאי וְלֹא יִשְׁמְרֶנּוּ לָזֶה וְלֹא לְאַחֵר
תַּנְיָא רַבִּי אֱלִיעֶזֶר בֶּן יַעֲקֹב אוֹמֵר אֶחָד תָּם וְאֶחָד מוּעָד שֶׁשְּׁמָרוֹ שְׁמִירָה פְּחוּתָה פָּטוּר
מַאי טַעְמָא סָבַר לַהּ כְּרַבִּי יְהוּדָה דְּאָמַר מוּעָד בִּשְׁמִירָה פְּחוּתָה סַגִּי לֵהּ וְיָלֵף נְגִיחָה לְתָם וּנְגִיחָה לְמוּעָד
אָמַר רַב אַדָּא בַּר אַהֲבָה לָא פָּטַר רַבִּי יְהוּדָה אֶלָּא צַד הַעֲדָאָה שֶׁבּוֹ אֲבָל צַד תַּמּוּת בִּמְקוֹמָהּ עוֹמֶדֶת
אָמַר רַב מוּעָד לְקֶרֶן יָמִין אֵינוֹ מוּעָד לְקֶרֶן שְׂמֹאל
אָמְרִי אַלִּבָּא דְּמַאן אִי אַלִּבָּא דְרַבִּי מֵאִיר הָאָמַר אֶחָד תָּם וְאֶחָד מוּעָד שְׁמִירָה מְעֻלָּה בָּעֵי אִי אַלִּבָּא דְּרַבִּי יְהוּדָה מַאי אִרְיָא קֶרֶן שְׂמֹאל אֲפִלּוּ בְּיָמִין נָמֵי אִית בֵּהּ צַד תַּמּוּת וְאִית בֵּהּ צַד מוּעָדֻת
אָמְרִי לְעוֹלָם כְּרַבִּי יְהוּדָה וְלָא סְבִירָא לֵהּ דְּרַב אַדָּא בַּר אַהֲבָה וְהָכִי קָאָמַר כִּי הַאי גַוְנָא הוּא דְּמַשְׁכַּחַתְּ בֵּהּ צַד תַּמּוּת וּמוּעָדֻת

 *** דף מו. *** 

אֲבָל מוּעָד לִגְמָרֵי לָא מַשְׁכַּחַתְּ בֵּהּ צַד תַּמּוּת כְּלָל
רַבִּי אֱלִיעֶזֶר אוֹמֵר אֵין לוֹ שְׁמִירָה אֶלָּא סַכִּין (כּוּ') אָמַר רַבָּה מַאי טַעְמָא דְּרַבִּי אֱלִיעֶזֶר דְּאָמַר קְרָא וְלֹא יִשְׁמְרֶנּוּ שׁוּב אֵין לוֹ שְׁמִירָה לָזֶה
אֲמַר לֵהּ אַבָּיֵי אֶלָּא מֵעַתָּה דִּכְתִיב וְלֹא יְכַסֶּנּוּ נָמֵי שׁוּב אֵין לוֹ כִּסּוּי לָזֶה
וְכִי תֵּימָא הָכִי נָמֵי וְהָתְנַן כִּסָּהוּ כָּרָאוּי וְנָפַל לְתוֹכוֹ שׁוֹר אוֹ חֲמוֹר וּמֵת פָּטוּר
אֶלָּא אָמַר אַבָּיֵי הַיְנוּ טַעְמֵהּ דְּרַבִּי אֱלִיעֶזֶר כִּדְתַנְיָא רַבִּי נָתָן אוֹמֵר מִנַּיִן שֶׁלֹּא יְגַדֵּל אָדָם כֶּלֶב רַע בְּתוֹךְ בֵּיתוֹ וְאַל יַעֲמִיד סֻלָּם רָעוּעַ בְּתוֹךְ בֵּיתוֹ שֶׁנֶּאֱמַר וְלֹא תָשִׂים דָּמִים בְּבֵיתֶךָ
הֲדַרַן עֲלָךְ שׁוֹר שֶׁנָּגַח אַרְבָּעָה וַחֲמִשָּׁה
מַתְנִי' שׁוֹר שֶׁנָּגַח אֶת הַפָּרָה וְנִמְצָא עֻבָּרָהּ בְּצִדָּהּ וְאֵין יָדוּעַ אִם עַד שֶׁלֹּא נְגָחָהּ יָלְדָה אִם מִשֶּׁנְּגָחָהּ יָלְדָה מְשַׁלֵּם חֲצִי נֶזֶק לַפָּרָה וּרְבִיעַ נֶזֶק לַוָּלָד
וְכֵן פָּרָה שֶׁנָּגְחָה אֶת הַשּׁוֹר וְנִמְצָא וְלָדָהּ בְּצִדָּהּ וְאֵין יָדוּעַ אִם עַד שֶׁלֹּא נְגָחָהּ יָלְדָה אִם מִשֶּׁנְּגָחָהּ יָלְדָה מִשְׁתַּלֵּם חֲצִי נֶזֶק מִן הַפָּרָה וּרְבִיעַ נֶזֶק מִן הַוָּלָד
גְּמָ' אָמַר רַב יְהוּדָה אָמַר שְׁמוּאֵל זוֹ דִּבְרֵי סוֹמְכוֹס דְּאָמַר מָמוֹן הַמֻּטָּל בְּסָפֵק חוֹלְקִין אֲבָל חֲכָמִים אוֹמְרִים זֶה כְּלָל גָּדוֹל בַּדִּין הַמּוֹצִיא מֵחֲבֵרוֹ עָלָיו הָרְאָיָה
לְמָה לִי לְמֵימַר זֶה כְּלָל גָּדוֹל בַּדִּין אִצְטְרִיךְ דַּאֲפִלּוּ נִזָּק אוֹמֵר בָּרִי וּמַזִּיק אוֹמֵר שֶׁמָּא הַמּוֹצִיא מֵחֲבֵרוֹ עָלָיו הָרְאָיָה
אִי נָמֵי לְכִי הָא דְּאִתְּמַר הַמּוֹכֵר שׁוֹר לַחֲבֵרוֹ וְנִמְצָא נַגְחָן רַב אָמַר הֲרֵי זֶה מִקָּח טָעוּת וּשְׁמוּאֵל אָמַר יָכוֹל שֶׁיֹּאמַר לוֹ לִשְׁחִיטָה מְכַרְתִּיו לָךְ
אַמַּאי וְנִחְזֵי אִי גַּבְרָא דְּזָבֵן לְרִדְיָא אִי גַּבְרָא דְּזָבֵן לְנִכְסְתָא לָא צְרִיכָא בְּגַבְרָא דְּזָבֵן לְהָא וּלְהָא
וְנִחְזֵי אִי דְּמֵי רִדְיָא לְרִדְיָא אִי דְּמֵי נִכְסְתָא לְנִכְסְתָא
לָא צְרִיכָא דְּאִיַּקַּר בִּשְׂרָא וְקָאֵי בִּדְמֵי רִדְיָא
אָמְרִי

 *** דף מו: *** 

וְאִי לֵיכָּא לְאִשְׁתַּלּוֹמֵי מִנֵּהּ לִשְׁקְלֵהּ לְתוֹרָא בְּזוּזֵי דְּאָמְרִי אֱנָשֵׁי מִמָּרֵי רַשְׁוָתָךְ פָּארֵי אִפְּרַע
לָא צְרִיכָא דְּאִכָּא לְאִשְׁתַּלּוֹמֵי מִנֵּהּ
רַב אָמַר הֲרֵי זֶה מִקָּח טָעוּת זִיל בָּתַר רֻבָּא וְרֻבָּא דְאִינָשֵׁי לְרִדְיָא הוּא דְּזָבְנִי וּשְׁמוּאֵל אָמַר יָכוֹל שֶׁיֹּאמַר לוֹ לִשְׁחִיטָה מְכַרְתִּיו לָךְ וְלָא אָזְלִינַן בָּתַר רֻבָּא כִּי אָזְלִינַן בָּתַר רֻבָּא בְּאִסּוּרָא אֲבָל בְּמָמוֹנָא לָא אָזְלִינַן בָּתַר רֻבָּא אֶלָּא הַמּוֹצִיא מֵחֲבֵרוֹ עָלָיו הָרְאָיָה
תַּנְיָא נָמֵי הָכִי שׁוֹר שֶׁנָּגַח אֶת הַפָּרָה וְנִמְצָא עֻבָּרָהּ בְּצִדָּהּ וְאֵינוֹ יוֹדֵעַ אִם עַד שֶׁלֹּא נְגָחָהּ יָלְדָה אִם מִשֶּׁנְּגָחָהּ יָלְדָה מְשַׁלֵּם חֲצִי נֶזֶק לַפָּרָה וּרְבִיעַ נֶזֶק לַוָּלָד דִּבְרֵי סוֹמְכוֹס וַחֲכָמִים אוֹמְרִים הַמּוֹצִיא מֵחֲבֵרוֹ עָלָיו הָרְאָיָה
אָמַר רַבִּי שְׁמוּאֵל בַּר נַחְמָנִי מִנַּיִן לְהַמּוֹצִיא מֵחֲבֵרוֹ עָלָיו הָרְאָיָה שֶׁנֶּאֱמַר מִי בַעַל דְּבָרִים יִגַּשׁ אֲלֵהֶם יַגִּישׁ רְאָיָה אֲלֵיהֶם
מַתְקֵף לַהּ רַב אָשֵׁי הָא לְמָה לִי קְרָא סְבָרָא הוּא דְּכָאֵב לֵהּ כְּאֵבָא אָזֵל לְבֵי אָסְיָא
אֶלָּא קְרָא לְכִדְרַב נַחְמָן אָמַר רַבָּה בַּר אֲבוּהּ דְּאָמַר רַב נַחְמָן אָמַר רַבָּה בַּר אֲבוּהּ מִנַּיִן שֶׁאֵין נִזְקָקִין אֶלָּא לַתּוֹבֵעַ תְּחִלָּה שֶׁנֶּאֱמַר מִי בַעַל דְּבָרִים יִגַּשׁ אֲלֵהֶם יַגִּישׁ דְּבָרָיו אֲלֵיהֶם
אָמְרִי נְהַרְדָּעֵי פְּעָמִים שֶׁנִּזְקָקִין לַנִּתְבָּע תְּחִלָּה וְהֵיכִי דָּמֵי דְּקָא זִילִי נִכְסֵהּ
וְכֵן פָּרָה שֶׁנָּגְחָה אֶת הַשּׁוֹר [וְכוּ'] חֲצִי נֶזֶק וּרְבִיעַ נֶזֶק פַּלְגָא נִזְקָא הוּא דְּבָעֵי שַׁלּוֹמֵי כֻּלֵּי נִזְקָא נְכֵי רִבְעָא מַאי עֲבִידְתֵּהּ
אָמַר אַבָּיֵי חֲצִי נֶזֶק אֶחָד מֵאַרְבָּעָה בַּנֶּזֶק וּרְבִיעַ נֶזֶק אֶחָד מִשְּׁמֹנָה בַּנֶּזֶק
וְאִי פָּרָה וּוָלָד דְּחַד נִינְהוּ הָכִי נָמֵי דְּמָצֵי אָמַר לֵהּ לְבַעַל פָּרָה מִמָּה נַפְשָׁךְ חֲצִי נֶזֶק הַב לִי אֶלָּא לָא צְרִיכָא דְּפָרָה דְּחַד וּוָלָד דְּחַד
וְאִי דִּקְדֵם תַּבְעֵהּ לְבַעַל פָּרָה תְּחִלָּה הָכִי נָמֵי דְּאָמַר לֵהּ לְבַעַל פָּרָה פָּרָה דִּידָךְ אַזֵּקְתַּן הַב לִי רְאָיָה דְּאִית לָךְ שֻׁתָּפֵי
אֶלָּא דִּקְדֵם תַּבְעֵהּ לְבַעַל וָלָד תְּחִלָּה דַּאֲמַר לֵהּ גַּלֵּית אַדַּעְתָּךְ דְּשֻׁתָּפָא אִית לִי
אִכָּא דְּאָמְרִי אַף עַל גַּב דִּקְדֵם תַּבְעֵהּ לְבַעַל פָּרָה תְּחִלָּה מָצֵי מְדַחֵי לֵהּ דַּאֲמַר לֵהּ מִדָּע יְדַעִי אֲנָא דְּשֻׁתָּפָא אִית לִי
אָמַר רָבָא אַטּוּ אֶחָד מֵאַרְבָּעָה בַּנֶּזֶק וְאֶחָד מִשְּׁמֹנָה בַּנֶּזֶק קָתָנֵי חֲצִי נֶזֶק וּרְבִיעַ נֶזֶק קָתָנֵי אֶלָּא אָמַר רָבָא לְעוֹלָם בְּפָרָה וּוָלָד דְּחַד וְהָכִי קָאָמְרִינַן אִיתַהּ לְפָרָה מִשְׁתַּלַּם חֲצִי נֶזֶק מִפָּרָה

 *** דף מז. *** 

לֵיתַהּ לְפָרָה מִשְׁתַּלֵּם רְבִיעַ נֶזֶק מִוָּלָד
טַעְמָא דְּלָא יָדְעִינַן אִי הֲוָה וָלָד בַּהֲדַהּ כִּי נְגַחָה אִי לָא הֲוָה אֲבָל אִי פְּשִׁיטָא לַן דַּהֲוָה וָלָד בַּהֲדַהּ כִּי נְגַחָה מִשְׁתַּלֵּם כֻּלֵּהּ חֲצִי נֶזֶק מִוָּלָד
רָבָא לְטַעְמֵהּ דְּאָמַר רָבָא פָּרָה שֶׁהִזִּיקָה גּוֹבֶה מִוְּלָדָהּ מַאי טַעְמָא גּוּפַהּ הִיא תַּרְנְגֹלֶת שֶׁהִזִּיקָה אֵינוֹ גּוֹבֶה מִבֵּיצָתָהּ מַאי טַעְמָא פִּרְשָׁא בְּעָלְמָא הוּא
וְאָמַר רָבָא אֵין שָׁמִין לַפָּרָה בִּפְנֵי עַצְמָהּ וְלַוָּלָד בִּפְנֵי עַצְמוֹ אֶלָּא שָׁמִין לַוָּלָד עַל גַּב פָּרָה שֶׁאִם אִי אַתָּה אוֹמֵר כֵּן נִמְצָא אַתָּה מַכְחִישׁ אֶת הַמַּזִּיק
וְכֵן אַתָּה מוֹצֵא בְּקוֹטֵעַ יַד עַבְדּוֹ שֶׁל חֲבֵרוֹ וְכֵן אַתָּה מוֹצֵא בְּמַזִּיק שָׂדֶה שֶׁל חֲבֵרוֹ
אֲמַר לֵהּ רַב אַחָא בְּרֵהּ דְּרָבָא לְרַב אָשֵׁי וְאִי דִּינָא הוּא לִכְחוֹשׁ מַזִּיק
מִשּׁוּם דַּאֲמַר לֵהּ פָּרָה מְעַבַּרְתָּא אַזֵּקְתָּךְ פָּרָה מְעַבַּרְתָּא שָׁיֵמְנָא לָךְ
פְּשִׁיטָא פָּרָה דְּחַד וּוָלָד דְּחַד פִּטְמָא לְבַעַל פָּרָה נִפְחָא מַאי רַב פָּפָּא אָמַר לְבַעַל פָּרָה רַב אַחָא בְּרֵהּ דְּרַב אִיקָא אָמַר חוֹלְקִין וְהִלְכְתָא חוֹלְקִין
מַתְנִי' הַקַּדָּר שֶׁהִכְנִיס קְדֵרוֹתָיו לַחֲצַר בַּעַל הַבַּיִת שֶׁלֹּא בִּרְשׁוּת וְשִׁבְּרָתַן בְּהֶמְתּוֹ שֶׁל בַּעַל הַבַּיִת פָּטוּר וְאִם הֻזְּקָה בָּהֶן בַּעַל הַקְּדֵרוֹת חַיָּב וְאִם הִכְנִיס בִּרְשׁוּת בַּעַל הֶחָצֵר חַיָּב
הִכְנִיס פֵּרוֹתָיו לַחֲצַר בַּעַל הַבַּיִת שֶׁלֹּא בִּרְשׁוּת וַאֲכָלָתַן בְּהֶמְתּוֹ שֶׁל בַּעַל הַבַּיִת פָּטוּר וְאִם הֻזְּקָה בָּהֶן בַּעַל הַפֵּרוֹת חַיָּב וְאִם הִכְנִיס בִּרְשׁוּת בַּעַל הֶחָצֵר חַיָּב
הִכְנִיס שׁוֹרוֹ לַחֲצַר בַּעַל הַבַּיִת שֶׁלֹּא

 *** דף מז: *** 

בִּרְשׁוּת וּנְגָחוֹ שׁוֹרוֹ שֶׁל בַּעַל הַבַּיִת אוֹ שֶׁנְּשָׁכוֹ כַּלְבּוֹ שֶׁל בַּעַל הַבַּיִת פָּטוּר נָגַח הוּא שׁוֹרוֹ שֶׁל בַּעַל הַבַּיִת חַיָּב נָפַל לְבוֹרוֹ וְהִבְאִישׁ מֵימָיו חַיָּב הָיָה אָבִיו אוֹ בְּנוֹ לְתוֹכוֹ מְשַׁלֵּם אֶת הַכֹּפֶר וְאִם הִכְנִיס בִּרְשׁוּת בַּעַל הֶחָצֵר חַיָּב
רַבִּי אוֹמֵר בְּכֻלָּן אֵינוֹ חַיָּב עַד שֶׁיְּקַבֵּל עָלָיו לִשְׁמֹר
גְּמָ' טַעְמָא דְּשֶׁלֹּא בִּרְשׁוּת הָא בִּרְשׁוּת לָא מִחַיַּב בַּעַל קְדֵרוֹת בְּנִזְקֵי בְהֶמְתּוֹ דְּבַעַל חָצֵר וְלָא אָמְרִינַן קַבּוֹלֵי קַבֵּל בַּעַל קְדֵרוֹת נְטִירוּתָא דִּבְהֶמְתּוֹ דְּבַעַל חָצֵר
מַנִּי רַבִּי הִיא דְּאָמַר כֹּל בִּסְתָמָא לָא קַבֵּל עֲלֵהּ נְטִירוּתָא
אֵימָא סֵיפָא אִם הִכְנִיס בִּרְשׁוּת בַּעַל חָצֵר חַיָּב אֲתָאן לְרַבָּנַן דְּאָמְרִי בִּסְתָמָא נָמֵי קַבּוֹלֵי קַבֵּל עֲלֵהּ נְטִירוּתָא
וְתוּ רַבִּי אוֹמֵר בְּכֻלָּן אֵינוֹ חַיָּב עַד שֶׁיְּקַבֵּל עָלָיו בַּעַל הַבַּיִת לִשְׁמֹר רֵישָׁא וְסֵיפָא רַבִּי וּמְצִיעֲתָא רַבָּנַן
אָמַר רַבִּי זֵירָא תִּבְרַאּ מִי שֶׁשָּׁנָה זוֹ לֹא שָׁנָה זוֹ רָבָא אָמַר כֻּלַּהּ רַבָּנַן הִיא וּבִרְשׁוּת שְׁמִירַת קְדֵרוֹת קִבֵּל עָלָיו בַּעַל הֶחָצֵר וַאֲפִלּוּ נִשְׁבְּרוּ בָּרוּחַ
הִכְנִיס פֵּרוֹתָיו לַחֲצַר בַּעַל הַבַּיִת וְכוּ' אָמַר רַב לֹא שָׁנוּ אֶלָּא שֶׁהֻחְלְקָה בָּהֶן אֲבָל אָכְלָה פָּטוּר מַאי טַעְמָא הֲוָה לַהּ שֶׁלֹּא תֹּאכַל
אָמַר רַב שֵׁשֶׁת אָמֵינָא כִּי נָיֵם וְשָׁכֵב רַב אֲמַר לְהָא שְׁמַעְתָּא דְּתַנְיָא הַנּוֹתֵן סַם הַמָּוֶת לִפְנֵי בֶּהֱמַת חֲבֵרוֹ פָּטוּר מִדִּינֵי אָדָם וְחַיָּב בְּדִינֵי שָׁמַיִם סַם הַמָּוֶת הוּא דְּלָא עֲבִידָא דְּאָכְלָה אֲבָל פֵּרוֹת דַּעֲבִידָא דְּאָכְלָה בְּדִינֵי אָדָם נָמֵי מִחַיַּב וְאַמַּאי הֲוָא לַהּ שֶׁלֹּא תֹּאכַל
אָמְרִי הוּא הַדִּין אֲפִלּוּ פֵּרוֹת נָמֵי פָּטוּר מִדִּינֵי אָדָם וְהָא קָא מַשְׁמַע לַן דַּאֲפִלּוּ סַם הַמָּוֶת נָמֵי דְּלָא עֲבִידָא דְּאָכְלָה חַיָּב בְּדִינֵי שָׁמַיִם
וְאִיבָּעֵית אֵימָא סַם הַמָּוֶת נָמֵי בְּאַפְרַזְתָּא דְּהַיְנוּ פֵּרֵי
מֵיתִיבִי הָאִשָּׁה שֶׁנִּכְנְסָה לִטְחֹן חִטִּים אֵצֶל בַּעַל הַבַּיִת שֶׁלֹּא בִּרְשׁוּת וַאֲכָלָתַן בְּהֶמְתּוֹ שֶׁל בַּעַל הַבַּיִת פָּטוּר אִם הֻזְּקָה חַיֶּבֶת וְאַמַּאי נֵימָא הֲוָה לַהּ שֶׁלֹּא תֹּאכַל
אָמְרִי וּמִי עֲדִיפָא מִמַּתְנִיתִין דְּאוֹקֵמְנָא שֶׁהֻחְלְקָה בָּהֶן
וּדְקָאָרֵי לַהּ מַאי קָאָרֵי לַהּ אָמַר לָךְ בִּשְׁלָמָא מַתְנִיתִין קָתָנֵי אִם הֻזְּקָה בָּהֶן שֶׁהֻחְלְקָה בָּהֶן הוּא אֲבָל הָכָא קָתָנֵי אִם הֻזְּקָה וְלָא קָתָנֵי בָּהֶן אֲכִילָה הוּא דְּקָתָנֵי
וְאִדַּךְ אָמַר לָךְ לָא שְׁנָא
תָּא שְׁמַע הִכְנִיס שׁוֹרוֹ לַחֲצַר בַּעַל הַבַּיִת שֶׁלֹּא בִּרְשׁוּת וְאָכַל חִטִּין וְהִתְרִיז וָמֵת פָּטוּר וְאִם הִכְנִיס בִּרְשׁוּת בַּעַל הֶחָצֵר חַיָּב וְאַמַּאי הֲוָה לֵהּ שֶׁלֹּא יֹאכַל
אָמַר רָבָא בִּרְשׁוּת אַשֶּׁלֹּא בִּרְשׁוּת קָרָמֵית בִּרְשׁוּת שְׁמִירַת שׁוֹרוֹ קִבֵּל עָלָיו וַאֲפִלּוּ חֶנֶק אֶת עַצְמוֹ
אִבַּעְיָא לְהוּ הֵיכָא דְּקַבֵּל עֲלֵהּ נְטִירוּתָא מַהוּ דְּנַפְשֵׁהּ הוּא דְּקַבֵּל עֲלֵהּ אוֹ דִלְמָא אֲפִלּוּ נְטִירוּתָא דְּעָלְמָא קַבֵּל עֲלֵהּ
תָּא שְׁמַע דְּתָנֵי רַב יְהוּדָה בַּר סִימוֹן בִּנְזָקִין דְּבֵי קַרְנָא הִכְנִיס פֵּרוֹתָיו לַחֲצַר בַּעַל הַבַּיִת שֶׁלֹּא בִּרְשׁוּת וּבָא שׁוֹר מִמָּקוֹם אַחֵר וַאֲכָלָן פָּטוּר וְאִם הִכְנִיס בִּרְשׁוּת חַיָּב מַאן פָּטוּר וּמַאן חַיָּב לָאו פָּטוּר בַּעַל חָצֵר [וְחַיָּב בַּעַל חָצֵר]
אָמְרִי לָא פָּטוּר בַּעַל הַשּׁוֹר וְחַיָּב בַּעַל הַשּׁוֹר
וְאִי בַּעַל הַשּׁוֹר

 *** דף מח. *** 

מַאי בִּרְשׁוּת וּמַאי שֶׁלֹּא בִּרְשׁוּת אִכָּא
אָמְרִי בִּרְשׁוּת הָוְיָא לַהּ שֵׁן בִּרְשׁוּת הַנִּזָּק וְשֵׁן בִּרְשׁוּת הַנִּזָּק חַיֶּבֶת שֶׁלֹּא בִּרְשׁוּת הָוְיָא לַהּ שֵׁן בִּרְשׁוּת הָרַבִּים וְשֵׁן בִּרְשׁוּת הָרַבִּים פְּטוּרָה
תָּא שְׁמַע הִכְנִיס שׁוֹרוֹ לַחֲצַר בַּעַל הַבַּיִת שֶׁלֹּא בִּרְשׁוּת וּבָא שׁוֹר מִמָּקוֹם אַחֵר וּנְגָחוֹ פָּטוּר וְאִם הִכְנִיס בִּרְשׁוּת חַיָּב מַאן פָּטוּר וּמַאן חַיָּב לָאו פָּטוּר בַּעַל חָצֵר וְחַיָּב בַּעַל חָצֵר
לָא פָּטוּר בַּעַל הַשּׁוֹר וְחַיָּב בַּעַל הַשּׁוֹר אִי הָכִי מַאי בִּרְשׁוּת וּמַאי שֶׁלֹּא בִּרְשׁוּת אִכָּא
אָמְרִי הָא מַנִּי רַבִּי טַרְפוֹן הִיא דְּאָמַר מְשֻׁנֶּה קֶרֶן בַּחֲצַר הַנִּזָּק נֶזֶק שָׁלֵם מְשַׁלֵּם בִּרְשׁוּת הָוְיָא לַהּ קֶרֶן בַּחֲצַר הַנִּזָּק וּמְשַׁלֵּם נֶזֶק שָׁלֵם שֶׁלֹּא בִּרְשׁוּת הָוְיָא לַהּ קֶרֶן בִּרְשׁוּת הָרַבִּים וְלָא מְשַׁלְּמָא אֶלָּא חֲצִי נֶזֶק
הַהִיא אִתְּתָא דְּעַלַּת לְמֵיפָא בְּהָהוּא בֵּיתָא אֲתָא בַּרְחָא דְּמָרֵי דְבֵיתָא אַכְלֵהּ לְלֵישָׁא חֲבִיל וּמִית חַיְּבַהּ רָבָא לְשַׁלּוֹמֵי דְּמֵי בַרְחָא
לֵימָא פְּלִיגָא אַדְּרַב דְּאָמַר רַב הֲוָא לַהּ שֶׁלֹּא תֹּאכַל
אָמְרִי הָכִי הַשְׁתָּא הָתָם שֶׁלֹּא בִּרְשׁוּת לָא קַבֵּל עֲלֵהּ נְטִירוּתָא הָכָא בִּרְשׁוּת קַבֵּל עֲלֵהּ נְטִירוּתָא
וּמַאי שְׁנָא מֵהָאִשָּׁה שֶׁנִּכְנְסָה לִטְחֹן חִטִּין אֵצֶל בַּעַל הַבַּיִת שֶׁלֹּא בִּרְשׁוּת וַאֲכָלָתַן בְּהֶמְתּוֹ שֶׁל בַּעַל הַבַּיִת פָּטוּר וְאִם הֻזְּקָה חַיֶּבֶת טַעְמָא שֶׁלֹּא בִּרְשׁוּת הָא בִּרְשׁוּת פְּטוּרָ[ה]
אָמְרִי לִטְחֹן חִטִּים כֵּוָן דְּלָא בָּעֲיָא צְנִיעוּתָא מִדֵּי לָא (בָּעֵי) מְסַלְּקִי מָרָוָתָא דְּחָצֵר נַפְשַׁיְהוּ וַעֲלֵהּ דִּידֵהּ רָמֵי נְטִירוּתָא אֲבָל לְמֵיפָא כֵּוָן דְּבָעֲיָא הִיא צְנִיעוּתָא מָרָוָתָא דְּחָצֵר מְסַלְּקִי נַפְשַׁיְהוּ הִלְכָּךְ עֲלַהּ דִּידַהּ רַמְיָא נְטִירוּתָא
הִכְנִיס שׁוֹרוֹ לַחֲצַר בַּעַל הַבַּיִת אָמַר רָבָא הִכְנִיס שׁוֹרוֹ לַחֲצַר בַּעַל הַבַּיִת שֶׁלֹּא בִּרְשׁוּת וְחָפַר בָּהּ בּוֹרוֹת שִׁיחִין וּמְעָרוֹת בַּעַל הַשּׁוֹר חַיָּב בְּנִזְקֵי חָצֵר וּבַעַל חָצֵר חַיָּב בְּנִזְקֵי הַבּוֹר
אַף עַל גַּב דְּאָמַר מָר כִּי יִכְרֶה אִישׁ בֹּר וְלֹא שׁוֹר בּוֹר הָכָא כֵּוָן דְּאִית לֵהּ לְהַאיְךְ לְמַלּוֹיֵהּ וְלָא קָא מַלְּיֵהּ כְּמַאן דְּכַרְיֵהּ דָּמֵי
וְאָמַר רָבָא הִכְנִיס שׁוֹרוֹ לַחֲצַר בַּעַל הַבַּיִת שֶׁלֹּא בִּרְשׁוּת וְהִזִּיק אֶת בַּעַל הַבַּיִת אוֹ בַּעַל הַבַּיִת הֻזַּק בּוֹ חַיָּב רָבַץ פָּטוּר
וּמִשּׁוּם דְּרָבַץ פָּטוּר אָמַר רַב פָּפָּא מַאי רָבַץ שֶׁהִרְבִּיץ גְּלָלִים וְנִטְנְפוּ כֵּלָיו שֶׁל בַּעַל הַבַּיִת דְּהָוֵי גְּלָלִים בּוֹר וְלֹא מָצִינוּ בּוֹר שֶׁחִיֵּב בּוֹ אֶת הַכֵּלִים
הָנִיחָא לִשְׁמוּאֵל דְּאָמַר כׇּל תַּקָּלָה בּוֹר הוּא אֶלָּא לְרַב דְּאָמַר עַד דְּמַפְקַר לֵהּ מַאי אִכָּא לְמֵימַר
אָמְרִי סְתָם גְּלָלִים אַפְקוֹרֵי מַפְקַר לְהוּ
וְאָמַר רָבָא נִכְנַס לַחֲצַר בַּעַל הַבַּיִת שֶׁלֹּא בִּרְשׁוּת וְהִזִּיק אֶת בַּעַל הַבַּיִת אוֹ בַּעַל הַבַּיִת הֻזַּק בּוֹ חַיָּב הִזִּיקוֹ בַּעַל הַבַּיִת פָּטוּר
אָמַר רַב פָּפָּא לָא אֲמַרַן אֶלָּא דְּלָא הֲוָה יָדַע בֵּהּ אֲבָל הֲוָה יָדַע בֵּהּ הִזִּיקוֹ בַּעַל הַבַּיִת חַיָּב מַאי טַעְמָא מִשּׁוּם דְּאָמַר לֵהּ נְהִי דְּאִית לָךְ רְשׁוּתָא לְאַפּוֹקֵי לְאַזּוֹקֵי לֵית לָךְ רְשׁוּתָא
וְאָזְדוּ לְטַעְמַיְהוּ דְּאָמַר רָבָא וְאִתֵּימָא רַב פָּפָּא

 *** דף מח: *** 

שְׁנֵיהֶם בִּרְשׁוּת אוֹ שְׁנֵיהֶם שֶׁלֹּא בִּרְשׁוּת הִזִּיקוּ זֶה אֶת זֶה חַיָּבִין הֻזְּקוּ זֶה בָּזֶה פְּטוּרִין טַעְמָא דִּשְׁנֵיהֶם בִּרְשׁוּת אוֹ שְׁנֵיהֶם שֶׁלֹּא בִּרְשׁוּת אֲבָל אֶחָד בִּרְשׁוּת וְאֶחָד שֶׁלֹּא בִּרְשׁוּת דְּבִרְשׁוּת פָּטוּר שֶׁלֹּא בִּרְשׁוּת חַיָּב
נָפַל לְבוֹר וְהִבְאִישׁ מֵימָיו חַיָּב אָמַר רָבָא לֹא שָׁנוּ אֶלָּא שֶׁהִבְאִישׁ בִּשְׁעַת נְפִילָה אֲבָל לְאַחַר נְפִילָה פָּטוּר מַאי טַעְמָא הָוֵי שׁוֹר בּוֹר וּמַיִם כֵּלִים וְלֹא מָצִינוּ בּוֹר שֶׁחִיֵּב בּוֹ אֶת הַכֵּלִים
הָנִיחָא לִשְׁמוּאֵל דְּאָמַר כֹּל תַּקָּלָה בּוֹר הוּא אֶלָּא לְרַב דְּאָמַר עַד דְּמַפְקַר לֵהּ מַאי אִכָּא לְמֵימַר
אֶלָּא אִי אִתְּמַר הָכִי אִתְּמַר אָמַר רָבָא לֹא שָׁנוּ אֶלָּא שֶׁהִבְאִישׁ מִגּוּפוֹ אֲבָל הִבְאִישׁ מֵרֵיחוֹ פָּטוּר מַאי טַעְמָא גְּרָמָא בְּעָלְמָא הוּא וּגְרָמָא בְּעָלְמָא לָא מִחַיַּב
הָיָה אָבִיו אוֹ בְּנוֹ לְתוֹכוֹ מְשַׁלֵּם אֶת הַכֹּפֶר וְאַמַּאי הָא תָּם הוּא אָמַר רַב בְּמוּעָד לִפּוֹל עַל בְּנֵי אָדָם בְּבוֹרוֹת עָסְקִינַן
אִי הָכִי בַּר קְטָלָא הוּא אָמַר רַב יוֹסֵף דַּחֲזָא יְרוֹקָא וּנְפַל
שְׁמוּאֵל אָמַר הָא מַנִּי רַבִּי יוֹסֵי הַגְּלִילִי הִיא דְּאָמַר תָּם מְשַׁלֵּם חֲצִי כֹּפֶר
עֻלָּא אָמַר רַבִּי יוֹסֵי הַגְּלִילִי הִיא דְּאָמַר כְּרַבִּי טַרְפוֹן דְּאָמַר קֶרֶן בַּחֲצַר הַנִּזָּק נֶזֶק שָׁלֵם מְשַׁלֵּם הָכִי נָמֵי כֹּפֶר שָׁלֵם מְשַׁלֵּם
בִּשְׁלָמָא לְעֻלָּא הַיְנוּ דְּקָתָנֵי הָיָה אָבִיו אוֹ בְּנוֹ לְתוֹכוֹ אֶלָּא לִשְׁמוּאֵל מַאי אִרְיָא אָבִיו אוֹ בְּנוֹ אֲפִלּוּ אַחֵר נָמֵי
אוֹרְחֵהּ דְּמִלְּתָא קָתָנֵי
וְאִם הִכְנִיס בִּרְשׁוּת בַּעַל חָצֵר חַיָּב [כּוּ'] אִתְּמַר רַב אָמַר הִלְכְתָא כְּתַנָּא קַמָּא וּשְׁמוּאֵל אָמַר הִלְכְתָא כְּרַבִּי
תָּנוּ רַבָּנַן כְּנֹס שׁוֹרְךָ וְשׇׁמְרוֹ הִזִּיק חַיָּב הֻזַּק פָּטוּר כְּנֹס שׁוֹרְךָ וַאֲנִי אֶשְׁמְרֶנּוּ הֻזַּק חַיָּב הִזִּיק פָּטוּר
הָא גוּפָא קַשְׁיָא אָמְרַתְּ כְּנֹס שׁוֹרְךָ וְשׇׁמְרוֹ הִזִּיק חַיָּב הֻזַּק פָּטוּר
טַעְמָא דַּאֲמַר לֵהּ שׇׁמְרוֹ דְּחַיָּב בַּעַל הַשּׁוֹר וּפָטוּר בַּעַל חָצֵר הָא סְתָמָא חַיָּב בַּעַל חָצֵר וּפָטוּר בַּעַל הַשּׁוֹר דְּבִסְתָמָא מְקַבֵּל עֲלֵהּ נְטִירוּתָא
אֵימָא סֵיפָא כְּנֹס שׁוֹרְךָ וַאֲנִי אֶשְׁמְרֶנּוּ הֻזַּק חַיָּב הִזִּיק פָּטוּר
טַעְמָא דַּאֲמַר לֵהּ וַאֲנִי אֶשְׁמְרֶנּוּ הוּא דִּמְחַיֵּב בַּעַל הֶחָצֵר וּפָטוּר בַּעַל הַשּׁוֹר הָא סְתָמָא חַיָּב בַּעַל הַשּׁוֹר וּפָטוּר בַּעַל חָצֵר דְּבִסְתָמָא לָא מְקַבֵּל עֲלֵהּ נְטִירוּתָא
אֲתָאן לְרַבִּי דְּאָמַר עַד שֶׁיְּקַבֵּל עֲלֵהּ נְטִירוּתָא בַּעַל הַבַּיִת לִשְׁמֹר רֵישָׁא רַבָּנַן וְסֵיפָא רַבִּי
אָמַר רַבִּי אֶלְעָזָר תַּבְרָא מִי שֶׁשָּׁנָה זוֹ לֹא שָׁנָה זוֹ רָבָא אָמַר כֻּלַּהּ רַבָּנַן הִיא אַיְּדֵי דְּנָסֵב רֵישָׁא שׇׁמְרוֹ תְּנָא סֵיפָא וַאֲנִי אֶשְׁמְרֶנּוּ
רַב פָּפָּא אָמַר כֻּלַּהּ רַבִּי הִיא וְסָבַר לַהּ כְּרַבִּי טַרְפוֹן דְּאָמַר קֶרֶן בַּחֲצַר הַנִּזָּק נֶזֶק שָׁלֵם מְשַׁלֵּם
הִלְכָּךְ אֲמַר לֵהּ שׇׁמְרוֹ לָא מַקְנֵי לֵהּ מָקוֹם בֶּחָצֵר וְהָוְיָא לַהּ קֶרֶן בַּחֲצַר הַנִּזָּק וְקֶרֶן בַּחֲצַר הַנִּזָּק מְשַׁלֵּם נֶזֶק שָׁלֵם
לָא אֲמַר לֵהּ שׇׁמְרוֹ אַקְנוֹיֵי אַקְנִי לֵהּ מָקוֹם בֶּחָצֵר וְהָוְיָא לֵהּ חֲצַר הַשֻּׁתָּפִין וְקֶרֶן בַּחֲצַר הַשֻּׁתָּפִין אֵינוֹ מְשַׁלֵּם אֶלָּא חֲצִי נֶזֶק
מַתְנִי' שׁוֹר שֶׁהָיָה מִתְכַּוֵּן לַחֲבֵרוֹ וְהִכָּה אֶת הָאִשָּׁה וְיָצְאוּ יְלָדֶיהָ פָּטוּר מִדְּמֵי וְלָדוֹת וְאָדָם שֶׁהָיָה מִתְכַּוֵּן לַחֲבֵרוֹ וְהִכָּה הָאִשָּׁה וְיָצְאוּ יְלָדֶיהָ מְשַׁלֵּם דְּמֵי וְלָדוֹת
כֵּיצַד מְשַׁלֵּם דְּמֵי וְלָדוֹת שָׁמִין הָאִשָּׁה כַּמָּה הִיא יָפָה עַד שֶׁלֹּא יָלָדָה וְכַמָּה הִיא יָפָה מִשֶּׁיָּלָדָה אָמַר רַבָּן שִׁמְעוֹן בֶּן גַּמְלִיאֵל

 *** דף מט. *** 

אִם כֵּן מִשֶּׁהָאִשֶּׁה יוֹלֶדֶת מַשְׁבַּחַת אֶלָּא שָׁמִין אֶת הַוְּלָדוֹת כַּמָּה הֵן יָפִין וְנוֹתֵן לַבַּעַל וְאִם אֵין לַהּ בַּעַל נוֹתֵן לְיוֹרְשָׁיו
הָיְתָה שִׁפְחָה וְנִשְׁתַּחְרְרָה אוֹ גִיֹּרֶת פָּטוּר
גְּמָ' טַעְמָא דְּמִתְכַּוֵּן לַחֲבֵרוֹ הָא מִתְכַּוֵּן לָאִשָּׁה מְשַׁלֵּם דְּמֵי וְלָדוֹת לֵימָא תֶּהְוֵי תְּיוּבְתָּא דְּרַב אַדָּא בַּר אַהֲבָה דְּאָמַר רַב אַדָּא בַּר אַהֲבָה שְׁוָרִים שֶׁנִּתְכַּוְּנוּ לָאִשָּׁה פְּטוּרִים מִדְּמֵי וְלָדוֹת
אָמַר לְךָ רַב אַדָּא בַּר אַהֲבָה הוּא הַדִּין דַּאֲפִלּוּ נִתְכַּוְּנוּ לָאִשָּׁה נָמֵי פְּטוּרִים מִדְּמֵי וְלָדוֹת וְהָא דְּקָתָנֵי שׁוֹר שֶׁהָיָה מִתְכַּוֵּן לַחֲבֵרוֹ אַיְּדֵי דְּקָא בָּעֵי לְמִתְנָא סֵיפָא אָדָם שֶׁהָיָה מִתְכַּוֵּן לַחֲבֵרוֹ דְּהָכִי כְּתִיב קְרָא קָתָנֵי רֵישָׁא נָמֵי שׁוֹר שֶׁהָיָה מִתְכַּוֵּן לַחֲבֵרוֹ
אָמַר רַב פָּפָּא שׁוֹר שֶׁנָּגַח אֶת הַשִּׁפְחָה וְיָצְאוּ יְלָדֶיהָ מְשַׁלֵּם דְּמֵי וְלָדוֹת מַאי טַעְמָא חֲמָרְתָּא מְעַבַּרְתָּא בְּעָלְמָא הוּא דְּאַזֵּק דְּאָמַר קְרָא שְׁבוּ לָכֶם פֹּה עִם הַחֲמוֹר עַם הַדּוֹמֶה לַחֲמוֹר
כֵּיצַד מְשַׁלֵּם דְּמֵי וְלָדוֹת דְּמֵי וְלָדוֹת שְׁבַח וְלָדוֹת מִבְּעֵי לֵהּ הָכִי נָמֵי קָאָמַר כֵּיצַד מְשַׁלֵּם דְּמֵי וְלָדוֹת וּשְׁבַח וְלָדוֹת שָׁמִין אֶת הָאִשָּׁה כַּמָּה הִיא יָפָה עַד שֶׁלֹּא יָלָדָה וְכַמָּה הִיא יָפָה מִשֶּׁיָּלָדָה
אָמַר רַבָּן שִׁמְעוֹן בֶּן גַּמְלִיאֵל אִם כֵּן מִשֶּׁהָאִשֶּׁה יוֹלֶדֶת מַשְׁבַּחַת מַאי קָאָמַר אָמַר רַבָּה הָכִי קָאָמַר וְכִי אִשָּׁה מַשְׁבַּחַת קֹדֶם שֶׁתֵּלֵד יוֹתֵר מִלְּאַחַר שֶׁתֵּלֵד וַהֲלֹא אִשָּׁה מַשְׁבַּחַת לְאַחַר שֶׁתֵּלֵד יוֹתֵר מִקֹּדֶם שֶׁתֵּלֵד אֶלָּא שָׁמִין אֶת הַוְּלָדוֹת וְנוֹתְנִין לַבַּעַל
תַּנְיָא נָמֵי הָכִי וְכִי אִשָּׁה מַשְׁבַּחַת קֹדֶם שֶׁתֵּלֵד יוֹתֵר מִלְּאַחַר שֶׁתֵּלֵד וַהֲלֹא אִשָּׁה מַשְׁבַּחַת לְאַחַר שֶׁתֵּלֵד יוֹתֵר מִקֹּדֶם שֶׁתֵּלֵד אֶלָּא שָׁמִין אֶת הַוְּלָדוֹת וְנוֹתְנִין לַבַּעַל
רָבָא אָמַר הָכִי קָתָנֵי וְכִי אִשָּׁה לְמִי שֶׁיּוֹלֶדֶת מַשְׁבַּחַת וְאֵין לְעַצְמָהּ בִּשְׁבַח וְלָדוֹת כְּלוּם אֶלָּא שָׁמִין אֶת הַוְּלָדוֹת וְנוֹתְנִין לַבַּעַל וּשְׁבַח וְלָדוֹת חוֹלְקִין
תַּנְיָא נָמֵי הָכִי אָמַר רַבָּן שִׁמְעוֹן בֶּן גַּמְלִיאֵל וְכִי אִשָּׁה לְמִי שֶׁיּוֹלֶדֶת מַשְׁבַּחַת וְאֵין לְעַצְמָהּ בִּשְׁבַח וְלָדוֹת כְּלוּם אֶלָּא שָׁמִין נֶזֶק בִּפְנֵי עַצְמוֹ וְצַעַר בִּפְנֵי עַצְמוֹ וְשָׁמִין אֶת הַוְּלָדוֹת וְנוֹתְנִין לַבַּעַל וּשְׁבַח וְלָדוֹת חוֹלְקִין
קַשְׁיָא דְּרַבָּן שִׁמְעוֹן בֶּן גַּמְלִיאֵל אַדְּרַבָּן שִׁמְעוֹן בֶּן גַּמְלִיאֵל
לָא קַשְׁיָא כָּאן בִּמְבַכֶּרֶת כָּאן בְּשֶׁאֵינָהּ מְבַכֶּרֶת
וְרַבָּנַן דְּאָמְרִי שְׁבַח וְלָדוֹת נָמֵי לַבַּעַל מַאי טַעְמָא כְּדִתְנַן מִמַּשְׁמַע שֶׁנֶּאֱמַר וְיָצְאוּ יְלָדֶיהָ אֵינִי יוֹדֵעַ שֶׁהִיא הָרָה מָה תַּלְמוּד לוֹמַר הָרָה לוֹמַר לָךְ שְׁבַח הֵרָיוֹן לַבַּעַל
וְרַבָּן שִׁמְעוֹן בֶּן גַּמְלִיאֵל הַאי הָרָה מַאי דָּרֵשׁ בֵּהּ מִבְּעֵי לֵהּ לְכִדְתַנְיָא רַבִּי אֱלִיעֶזֶר בֶּן יַעֲקֹב אוֹמֵר לְעוֹלָם אֵינוֹ חַיָּב עַד שֶׁיַּכֶּנָּה כְּנֶגֶד בֵּית הַהֵרָיוֹן אָמַר רַב פָּפָּא לָא תֵּימָא כְּנֶגֶד בֵּית הֵרָיוֹן מַמָּשׁ אֶלָּא כֹּל הֵיכָא דְּסָלֵק בֵּהּ שִׁחְמָא לְוָלָד לְאַפּוֹקֵי יָד וָרֶגֶל דְּלָא
הָיְתָה שִׁפְחָה וְנִשְׁתַּחְרְרָה אוֹ גִיֹּרֶת פָּטוּר אָמַר רַבָּה לֹא שָׁנוּ אֶלָּא שֶׁחָבַל בָּהּ בְּחַיֵּי הַגֵּר וּמֵת הַגֵּר דְּכֵוָן דְּחָבַל בָּהּ בְּחַיֵּי הַגֵּר זְכָה בְּהוּ גֵּר וְכֵוָן דְּמֵת הַגֵּר זְכָה בְּהוּ מִן הַגֵּר אֲבָל חָבַל בָּהּ לְאַחַר מִיתַת הַגֵּר זָכְיָא לַהּ אִיהִי בְּגַוַּיְהוּ וּמִיחַיַּב לְשַׁלּוֹמֵי לַהּ לְדִידַהּ
אָמַר רַב חִסְדָּא מָרֵי דֵּיכִי אַטּוּ וְלָדוֹת צְרָרֵי נִינְהוּ וְזָכְיָא בְּהוּ אֶלָּא אִיתֵהּ לְבַעַל זְכָה לֵהּ רַחֲמָנָא לֵיתֵהּ לְבַעַל לָא
מֵיתִיבִי הִכָּה אֶת הָאִשָּׁה וְיָצְאוּ יְלָדֶיהָ נוֹתֵן נֶזֶק וָצַעַר לָאִשָּׁה וּדְמֵי וְלָדוֹת לַבַּעַל אֵין הַבַּעַל נוֹתֵן לְיוֹרְשָׁיו אֵין הָאִשָּׁה נוֹתֵן לְיוֹרְשֶׁיהָ הָיְתָה שִׁפְחָה וְנִשְׁתַּחְרְרָה אוֹ גִיֹּרֶת זָכָה
אָמְרִי וּמִי עֲדִיפָא מִמַּתְנִיתִין דְּאוֹקֵמְנָא שֶׁחָבַל בָּהּ בְּחַיֵּי הַגֵּר וּמֵת הַגֵּר הָכָא נָמֵי שֶׁחָבַל בָּהּ בְּחַיֵּי הַגֵּר וּמֵת הַגֵּר וְאִיבָּעֵית אֵימָא לְאַחַר מִיתַת הַגֵּר

 *** דף מט: *** 

וּתְנִי זָכְתָה
לֵימָא כְּתַנָּאֵי בַּת יִשְׂרָאֵל שֶׁנִּשֵּׂאת לְגֵר וְנִתְעַבְּרָה מִמֶּנּוּ וְחָבַל בָּהּ בְּחַיֵּי הַגֵּר נוֹתֵן דְּמֵי וְלָדוֹת לַגֵּר לְאַחַר מִיתַת הַגֵּר תָּנֵי חֲדָא חַיָּב וְתָנֵי חֲדָא פָּטוּר מַאי לָאו תַּנָּאֵי נִינְהוּ לְרַבָּה וַדַּאי תַּנָּאֵי הִיא אֶלָּא לְרַב חִסְדָּא מִי לֵימָא תַּנָּאֵי הִיא
לָא קַשְׁיָא הָא רַבָּנַן הָא רַבָּן שִׁמְעוֹן בֶּן גַּמְלִיאֵל
אִי רַבָּן שִׁמְעוֹן בֶּן גַּמְלִיאֵל מַאי אִרְיָא לְאַחַר מִיתָה אֲפִלּוּ מֵחַיִּים נָמֵי אִית לַהּ פַּלְגָא מֵחַיִּים אִית לַהּ פַּלְגָא לְאַחַר מִיתָה כֻּלֵּהּ
וְאִיבָּעֵית אֵימָא הָא וְהָא רַבָּן שִׁמְעוֹן בֶּן גַּמְלִיאֵל כָּאן בִּשְׁבַח וְלָדוֹת כָּאן בִּדְמֵי וְלָדוֹת
אָמְרִי מִשְּׁבַח וְלָדוֹת לִשְׁמַע דְּמֵי וְלָדוֹת וּמֵרַבָּן שִׁמְעוֹן בֶּן גַּמְלִיאֵל לִשְׁמַע לְרַבָּנַן
אָמְרִי לָא שְׁבַח וְלָדוֹת דְּשָׁיְכָא יְדַהּ בְּגַוַּיְהוּ זָכְיָא בְּהוּ בְּכֻלְּהוּ דְּמֵי וְלָדוֹת לָא שָׁיְכָא יְדַהּ בְּגַוַּיְהוּ לָא זָכְיָא בְּהוּ כְּלָל
בָּעֵי מִנֵּהּ רַב יֵבָא סָבָא מֵרַב נַחְמָן הַמַּחְזִיק בִּשְׁטָרוֹתָיו שֶׁל גֵּר מַהוּ מַאן דְּמַחְזֵק בִּשְׁטָרָא אַדַּעְתָּא דְאַרְעָא הוּא מַחְזֵק וּבְאַרְעָא הָא לָא אַחְזֵק וּשְׁטָרָא נָמֵי לָא קְנָה דְּלָאו דַּעְתֵּהּ אַשְּׁטָרָא אוֹ דִלְמָא דַּעְתֵּהּ נָמֵי אַשְּׁטָרָא
אֲמַר לֵהּ עֲנַי מָרִי וְכִי לָצֹר עַל פִּי צְלוֹחִיתוֹ הוּא צָרִיךְ אֲמַר לֵהּ לָצֹר וְלָצֹר
אָמַר רַבָּה מַשְׁכּוֹנוֹ שֶׁל יִשְׂרָאֵל בְּיַד גֵּר וּמֵת הַגֵּר וּבָא יִשְׂרָאֵל אַחֵר וְהֶחְזִיק בּוֹ מוֹצִיאִין אוֹתוֹ מִיָּדוֹ מַאי טַעְמָא כֵּוָן דְּמִית לֵהּ גֵּר פְּקַע לֵהּ שִׁעְבּוּדֵהּ
מַשְׁכּוֹנוֹ שֶׁל גֵּר בְּיַד יִשְׂרָאֵל וּמֵת הַגֵּר וּבָא יִשְׂרָאֵל אַחֵר וְהֶחֱזִיק בּוֹ זֶה קָנָה כְּנֶגֶד מְעוֹתָיו וְזֶה קָנָה אֶת הַשְּׁאָר
וְאַמַּאי תִּקְנֵי לֵהּ חֲצֵרוֹ דְּהָאָמַר רַבִּי יוֹסֵי בַּר חֲנִינָא חֲצֵרוֹ שֶׁל אָדָם קוֹנָה לוֹ שֶׁלֹּא מִדַּעְתּוֹ
אָמְרִי הָכָא בְּמַאי עָסְקִינַן דְּלֵיתֵהּ כֹּל הֵיכָא דְּאִיתֵאּ לְדִידֵהּ דְּאִי בָּעֵי מִקְנֵי [מָצֵי] קָנֵי קָנְיָא לֵהּ [נָמֵי] חֲצֵרוֹ כֹּל הֵיכָא דְּלֵיתֵהּ לְדִידֵהּ דְּאִי בָּעֵי הוּא לְמִקְנֵי לָא מָצֵי קָנֵי חֲצֵרוֹ נָמֵי לָא קָנְיָא
וְהִלְכְתָא דְּלֵיתֵהּ בַּחֲצֵרוֹ דְּלֹא קָנָה
מַתְנִי' הַחוֹפֵר בּוֹר בִּרְשׁוּת הַיָּחִיד וּפְתָחוֹ לִרְשׁוּת הָרַבִּים אוֹ בִּרְשׁוּת הָרַבִּים וּפְתָחוֹ לִרְשׁוּת הַיָּחִיד בִּרְשׁוּת הַיָּחִיד וּפְתָחוֹ לִרְשׁוּת הַיָּחִיד אַחֵר חַיָּב
גְּמָ' תָּנוּ רַבָּנַן הַחוֹפֵר בּוֹר בִּרְשׁוּת הַיָּחִיד וּפְתָחוֹ לִרְשׁוּת הָרַבִּים בִּרְשׁוּת הָרַבִּים וּפְתָחוֹ לִרְשׁוּת הַיָּחִיד חַיָּב וְזֶהוּ בּוֹר הָאָמוּר בַּתּוֹרָה דִּבְרֵי רַבִּי יִשְׁמָעֵאל רַבִּי עֲקִיבָא אוֹמֵר הִפְקִיר רְשׁוּתוֹ וְלֹא הִפְקִיר בּוֹרוֹ זֶהוּ בּוֹר הָאָמוּר בַּתּוֹרָה
אָמַר רַבָּה בְּבוֹר בִּרְשׁוּת הָרַבִּים כֻּלֵּי עָלְמָא לָא פְּלִיגִי דְּמִחַיַּב מַאי טַעְמָא אָמַר קְרָא כִּי יִפְתַּח וְכִי יִכְרֶה אִם עַל פְּתִיחָה חַיָּב עַל כְּרִיָּה לֹא כׇּל שֶׁכֵּן אֶלָּא שֶׁעַל עִסְקֵי פְּתִיחָה וְעַל עִסְקֵי כְּרִיָּה בָּאָה לוֹ לֹא נֶחְלְקוּ אֶלָּא

 *** דף נ. *** 

בְּבוֹר בִּרְשׁוּתוֹ רַבִּי עֲקִיבָא סָבַר בּוֹר בִּרְשׁוּתוֹ נָמֵי חַיָּב דִּכְתִיב בַּעַל הַבּוֹר בְּבוֹר דְּאִית לֵהּ בְּעָלִים קָאָמַר רַחֲמָנָא
וְרַבִּי יִשְׁמָעֵאל סָבַר בַּעַל הַתַּקָּלָה
אֶלָּא מַאי זֶהוּ בּוֹר הָאָמוּר בַּתּוֹרָה דְּקָאָמַר רַבִּי עֲקִיבָא זֶהוּ בּוֹר שֶׁפָּתַח בּוֹ הַכָּתוּב תְּחִלָּה לְתַשְׁלוּמִין
וְרַב יוֹסֵף אָמַר בְּבוֹר בִּרְשׁוּת הַיָּחִיד כֻּלֵּי עָלְמָא לָא פְּלִיגִי דְּמִחַיַּב מַאי טַעְמָא בַּעַל הַבּוֹר אָמַר רַחֲמָנָא בְּבוֹר דְּאִית לֵהּ בְּעָלִים עָסְקִינַן
כִּי פְּלִיגִי בְּבוֹר בִּרְשׁוּת הָרַבִּים רַבִּי יִשְׁמָעֵאל סָבַר בּוֹר בִּרְשׁוּת הָרַבִּים נָמֵי חַיָּב דִּכְתִיב כִּי יִפְתַּח וְכִי יִכְרֶה אִם עַל פְּתִיחָה חַיָּב עַל כְּרִיָּה לֹא כׇּל שֶׁכֵּן אֶלָּא שֶׁעַל עִסְקֵי פְתִיחָה וְעַל עִסְקֵי כְרִיָּה בָּאָה לוֹ
וְרַבִּי עֲקִיבָא הָנְהוּ מִצְרָךְ צְרִיכִי דְּאִי כְּתַב רַחֲמָנָא כִּי יִפְתַּח הֲוָה אָמֵינָא פּוֹתֵחַ הוּא דְּסַגִּי לֵהּ בְּכִסּוּי כּוֹרֶה לָא סַגִּי לֵהּ בְּכִסּוּי עַד דְּטָאֵם לֵהּ
וְאִי כְּתַב רַחֲמָנָא כִּי יִכְרֶה הֲוָה אָמֵינָא כְּרִיָּה הוּא דְּבָעֵי כִּסּוּי מִשּׁוּם דַּעֲבַד מַעֲשֶׂה אֲבָל פּוֹתֵחַ דְּלָא עֲבַד מַעֲשֶׂה אֵימָא כִּסּוּי נָמֵי לָא בָּעֵי קָא מַשְׁמַע לַן
וְאֶלָּא מַאי זֶהוּ בּוֹר הָאָמוּר בַּתּוֹרָה דְּקָאָמַר רַבִּי יִשְׁמָעֵאל זֶהוּ בּוֹר שֶׁפָּתַח בּוֹ הַכָּתוּב תְּחִלָּה לִנְזָקִין
מֵיתִיבִי הַחוֹפֵר בּוֹר בִּרְשׁוּת הָרַבִּים וּפְתָחוֹ לִרְשׁוּת הַיָּחִיד פָּטוּר וְאַף עַל פִּי שֶׁאֵינוֹ רַשַּׁאי לַעֲשׂוֹת כֵּן לְפִי שֶׁאֵין עוֹשִׂין חָלָל תַּחַת רְשׁוּת הָרַבִּים
הַחוֹפֵר בּוֹרוֹת שִׁיחִין וּמְעָרוֹת בִּרְשׁוּת הַיָּחִיד וּפְתָחוֹ לִרְשׁוּת הָרַבִּים חַיָּב וְהַחוֹפֵר בּוֹרוֹת בִּרְשׁוּת הַיָּחִיד הַסְּמוּכָה לִרְשׁוּת הָרַבִּים כְּגוֹן אֵלּוּ הַחוֹפְרִים לְאֻשִּׁין פָּטוּר וְרַבִּי יוֹסֵי בְּרַבִּי יְהוּדָה מְחַיֵּב עַד שֶׁיַּעֲשֶׂה מְחִיצָה עֲשָׂרָה אוֹ עַד שֶׁיַּרְחִיק מִמְּקוֹם דְּרִיסַת רַגְלֵי אָדָם וּמִמְּקוֹם דְּרִיסַת רַגְלֵי בְהֵמָה אַרְבָּעָה טְפָחִים
טַעְמָא דִּלְאֻשִּׁין הָא לָאו לְאֻשִּׁין חַיָּב
הָא מַנִּי בִּשְׁלָמָא לְרַבָּה רֵישָׁא רַבִּי יִשְׁמָעֵאל וְסֵיפָא רַבִּי עֲקִיבָא
אֶלָּא לְרַב יוֹסֵף בִּשְׁלָמָא סֵיפָא דִּבְרֵי הַכֹּל אֶלָּא רֵישָׁא מַנִּי לָא רַבִּי יִשְׁמָעֵאל וְלָא רַבִּי עֲקִיבָא
אָמַר לְךָ רַב יוֹסֵף כֻּלַּהּ דִּבְרֵי הַכֹּל הִיא וְרֵישָׁא שֶׁלֹּא הִפְקִיר לֹא רְשׁוּתוֹ וְלֹא בּוֹרוֹ
אָמַר רַב אָשֵׁי הַשְׁתָּא דְּאוֹקֵמְתַּהּ לְרַב יוֹסֵף לְדִבְרֵי הַכֹּל לְרַבָּה נָמֵי לָא תּוֹקְמַהּ כְּתַנָּאֵי
מִדְּרֵישָׁא רַבִּי יִשְׁמָעֵאל סֵיפָא נָמֵי רַבִּי יִשְׁמָעֵאל וְטַעְמָא דִּלְאֻשִּׁין הָא לָאו לְאֻשִּׁין חַיָּב כְּגוֹן דְּאַרְוַח אַרְווֹחֵי לִרְשׁוּת הָרַבִּים
מֵיתִיבִי הַחוֹפֵר בּוֹר בִּרְשׁוּת הַיָּחִיד וּפְתָחוֹ לִרְשׁוּת הָרַבִּים חַיָּב בִּרְשׁוּת הַיָּחִיד הַסְּמוּכָה לִרְשׁוּת הָרַבִּים פָּטוּר בִּשְׁלָמָא לְרַבָּה כֻּלַּהּ רַבִּי יִשְׁמָעֵאל הִיא אֶלָּא לְרַב יוֹסֵף בִּשְׁלָמָא רֵישָׁא רַבִּי יִשְׁמָעֵאל אֶלָּא סֵיפָא מַנִּי לָא רַבִּי יִשְׁמָעֵאל וְלָא רַבִּי עֲקִיבָא
אָמַר לָךְ בְּחוֹפֵר לְאֻשִּׁין וְדִבְרֵי הַכֹּל
תָּנוּ רַבָּנַן חָפַר וּפָתַח וּמָסַר לָרַבִּים פָּטוּר חָפַר וּפָתַח וְלֹא מָסַר לָרַבִּים חַיָּב וְכֵן מִנְהָגוֹ שֶׁל נְחוּנְיָא חוֹפֵר בּוֹרוֹת שִׁיחִין וּמְעָרוֹת שֶׁהָיָה חוֹפֵר וּפוֹתֵחַ וּמוֹסֵר לָרַבִּים וּכְשֶׁשָּׁמְעוּ חֲכָמִים בַּדָּבָר אָמְרוּ קִיֵּם זֶה הֲלָכָה זוֹ הֲלָכָה זוֹ וְתוּ לָא אֶלָּא אֵימָא אַף הֲלָכָה זוֹ
תָּנוּ רַבָּנַן מַעֲשֶׂה בְּבִתּוֹ שֶׁל נְחוּנְיָא חוֹפֵר שִׁיחִין שֶׁנָּפְלָה לְבוֹר גָּדוֹל בָּאוּ וְהוֹדִיעוּ אֶת רַבִּי חֲנִינָא בֶּן דּוֹסָא שָׁעָה רִאשׁוֹנָה אָמַר לָהֶם שָׁלוֹם שְׁנִיָּה אָמַר לָהֶם שָׁלוֹם שְׁלִישִׁית אָמַר לָהֶם עָלְתָה
אָמְרוּ לָהּ מִי הֶעֱלִךְ אָמְרָה לָהֶם זָכָר שֶׁל רְחֵלִים נִזְדַּמֵּן לִי וְזָקֵן אֶחָד מַנְהִיגוֹ אָמְרוּ לוֹ נָבִיא אַתָּה אָמַר לָהֶם לֹא נָבִיא אָנֹכִי וְלֹא בֶּן נָבִיא אָנֹכִי אֶלָּא כָּךְ אָמַרְתִּי דָּבָר שֶׁאוֹתוֹ צַדִּיק מִצְטַעֵר בּוֹ יִכָּשֵׁל בּוֹ זַרְעוֹ
אָמַר רַבִּי אַחָא אַף עַל פִּי כֵן מֵת בְּנוֹ בַּצָּמָא שֶׁנֶּאֱמַר וּסְבִיבָיו נִשְׂעֲרָה מְאֹד מְלַמֵּד שֶׁהַקָּדוֹשׁ בָּרוּךְ הוּא מְדַקְדֵּק עִם סְבִיבָיו אֲפִלּוּ כְּחוּט הַשַּׂעֲרָה רַבִּי נְחוּנְיָא אָמַר מֵהָכָא אֵל נַעֲרָץ בְּסוֹד קְדֹשִׁים רַבָּה וְנוֹרָא עַל כׇּל סְבִיבָיו
אָמַר רַבִּי חֲנִינָא כׇּל הָאוֹמֵר הַקָּדוֹשׁ בָּרוּךְ הוּא וַתְּרָן הוּא יִוָּתְרוּ חַיָּיו שֶׁנֶּאֱמַר הַצּוּר תָּמִים פׇּעֳלוֹ כִּי כׇל דְּרָכָיו מִשְׁפָּט אָמַר רַבִּי חָנָא וְאִיתֵּימָא רַבִּי שְׁמוּאֵל בַּר נַחְמָנִי מַאי דִּכְתִיב

 *** דף נ: *** 

אֶרֶךְ אַפַּיִם וְלָא כְּתִיב אֶרֶךְ אַף אֶרֶךְ אַפַּיִם לַצַּדִּיקִים וְלָרְשָׁעִים
תָּנוּ רַבָּנַן לֹא יְסַקֵּל אָדָם מֵרְשׁוּתוֹ לִרְשׁוּת הָרַבִּים מַעֲשֶׂה בְּאָדָם אֶחָד שֶׁהָיָה מְסַקֵּל מֵרְשׁוּתוֹ לִרְשׁוּת הָרַבִּים וּמְצָאוֹ חָסִיד אֶחָד אָמַר לוֹ רֵיקָה מִפְּנֵי מָה אַתָּה מְסַקֵּל מֵרְשׁוּת שֶׁאֵינָהּ שֶׁלָּךְ לִרְשׁוּת שֶׁלָּךְ לִגְלֵג עָלָיו
לְיָמִים נִצְרַךְ לִמְכֹּר שָׂדֵהוּ וְהָיָה מְהַלֵּךְ בְּאוֹתוֹ רְשׁוּת הָרַבִּים וְנִכְשָׁל בְּאוֹתָן אֲבָנִים אָמַר יָפֶה אָמַר לִי אוֹתוֹ חָסִיד מִפְּנֵי מָה אַתָּה מְסַקֵּל מֵרְשׁוּת שֶׁאֵינָהּ שֶׁלָּךְ לִרְשׁוּת שֶׁלָּךְ
מַתְנִי' הַחוֹפֵר בּוֹר בִּרְשׁוּת הָרַבִּים וְנָפַל לְתוֹכוֹ שׁוֹר אוֹ חֲמוֹר חַיָּב אֶחָד הַחוֹפֵר בּוֹר שִׁיחַ וּמְעָרָה חֲרִיצִין וּנְעִיצִין חַיָּב אִם כֵּן לָמָּה נֶאֱמַר בּוֹר מָה בּוֹר שֶׁיֵּשׁ בּוֹ כְּדֵי לְהָמִית עֲשָׂרָה טְפָחִים אַף כֹּל שֶׁיֵּשׁ בּוֹ כְּדֵי לְהָמִית עֲשָׂרָה טְפָחִים הָיוּ פְּחוּתִין מֵעֲשָׂרָה טְפָחִים וְנָפַל לְתוֹכוֹ שׁוֹר אוֹ חֲמוֹר וּמֵת פָּטוּר וְאִם הֻזַּק בּוֹ חַיָּב
גְּמָ' אָמַר רַב בּוֹר שֶׁחִיְּבָה עָלָיו תּוֹרָה לְהֶבְלוֹ וְלֹא לַחֲבָטוֹ אַלְמָא קָסָבַר חֲבָטָה קַרְקַע עוֹלָם הוּא דְּמַזְּקָא לֵהּ
וּשְׁמוּאֵל אָמַר לְהֶבְלוֹ וְכׇל שֶׁכֵּן לַחֲבָטוֹ וְאִם תֹּאמַר לַחֲבָטוֹ אָמְרָה תּוֹרָה וְלֹא לְהֶבְלוֹ הַתּוֹרָה הֵעִידָה עַל הַבּוֹר וַאֲפִלּוּ מָלֵא סְפוֹגִין שֶׁל צֶמֶר
מַאי בֵּינַיְהוּ אִכָּא בֵּינַיְהוּ דַּעֲבַד גֹּבַהּ בִּרְשׁוּת הָרַבִּים לְרַב אַגּוֹבַהּ לָא מִחַיַּב לִשְׁמוּאֵל אַגּוֹבַהּ נָמֵי מִחַיַּב
מַאי טַעְמָא דְּרַב דְּאָמַר קְרָא וְנָפַל עַד שֶׁיִּפּוֹל דֶּרֶךְ נְפִילָה וְלִשְׁמוּאֵל וְנָפַל כֹּל דְּהוּ מַשְׁמַע
תְּנַן אִם כֵּן לָמָּה נֶאֱמַר בּוֹר מָה בּוֹר שֶׁיֵּשׁ בּוֹ כְּדֵי לְהָמִית עֲשָׂרָה טְפָחִים אַף כֹּל שֶׁיֵּשׁ בּוֹ כְּדֵי לְהָמִית עֲשָׂרָה טְפָחִים בִּשְׁלָמָא לִשְׁמוּאֵל אַף כֹּל לְאֵתוֹיֵי גֹּבַהּ אֶלָּא לְרַב אַף כֹּל לְאֵתוֹיֵי מַאי
לְאֵתוֹיֵי חֲרִיצִין וּנְעִיצִין חֲרִיצִין וּנְעִיצִין בְּהֶדְיָא קָתָנֵי לְהוּ תָּנֵי וַהֲדַר מְפָרֵשׁ
וְהָנֵי כֻּלְּהוּ דְּקָתָנֵי לְמָה לִי צְרִיכָא דְּאִי תְּנָא בּוֹר הֲוָה אָמֵינָא בּוֹר עֲשָׂרָה הוּא דְּאִית בֵּהּ הַבְלָא מִשּׁוּם דְּקַטִּין וּכְרִיכָא אֲבָל שִׁיחַ דַּאֲרִיךְ אֵימָא בַּעֲשָׂרָה לֵית בֵּהּ הַבְלָא
וְאִי תְּנָא שִׁיחַ הֲוָה אָמֵינָא שִׁיחַ עֲשָׂרָה הוּא דְּאִית בֵּהּ הַבְלָא מִשּׁוּם דְּקַטִּין אֲבָל מְעָרָה דִּמְרַבְּעָא אֵימָא בַּעֲשָׂרָה לֵית בַּהּ הַבְלָא
וְאִי תָּנֵי מְעָרָה הֲוָה אָמֵינָא מְעָרָה בַּעֲשָׂרָה הוּא דְּאִית בַּהּ הַבְלָא מִשּׁוּם דִּמְטַלְּלָא אֲבָל חֲרִיצִין דְּלָא מְטַלְּלִי אֵימָא בַּעֲשָׂרָה לֵית בְּהוּ הַבְלָא
וְאִי תְּנָא חֲרִיצִין הֲוָה אָמֵינָא חֲרִיצִין עֲשָׂרָה הוּא דְּאִית בְּהוּ הַבְלָא מִשּׁוּם דְּלֵית בְּהוּ רְוִיחָא מִלְּעֵיל טְפֵי מִתַּתַּאי אֲבָל נְעִיצִין דִּרְוִיחִי מִלְּעֵיל טְפֵי מִתַּתַּאי אֵימָא בַּעֲשָׂרָה לֵית בְּהוּ הַבְלָא קָא מַשְׁמַע לַן
תְּנַן הָיוּ פְּחוּתִין מֵעֲשָׂרָה טְפָחִים וְנָפַל לְתוֹכוֹ שׁוֹר אוֹ חֲמוֹר וָמֵת פָּטוּר וְאִם הֻזַּק בּוֹ חַיָּב נָפַל לְתוֹכוֹ שׁוֹר אוֹ חֲמוֹר וּמֵת פָּטוּר מַאי טַעְמָא לָאו מִשּׁוּם דְּלֵית בֵּהּ חַבְטָה
לָא מִשּׁוּם דְּלֵית בֵּהּ הַבְלָא אִי הָכִי אִם הֻזַּק בּוֹ חַיָּב הָא לֵית בֵּהּ הַבְלָא אָמְרִי אֵין הַבְלָא לְמִיתָה וְיֵשׁ הַבְלָא לִנְזָקִין
הָהוּא תּוֹרָא דִּנְפַל לַאֲרִיתָּא דְּדַלָּאֵי שַׁחְטֵהּ מָרֵהּ טַרְפֵהּ רַב נַחְמָן
אָמַר רַב נַחְמָן אִי שְׁקֵל מָרֵהּ דְּהַאי תּוֹרָא קַבָּא דְקִמְחָא וַאֲזַל תְּנָא בֵּי מִדְרְשָׁא אִם שָׁהֲתָה מֵעֵת לְעֵת כְּשֵׁרָה לָא אַפְסְדֵהּ לְתוֹרָא דְּשָׁוֵה כַּמָּה קַבֵּי אַלְמָא קָסָבַר רַב נַחְמָן יֵשׁ חֲבָטָה בְּפָחוֹת מֵעֲשָׂרָה
אֵיתִיבֵהּ רָבָא לְרַב נַחְמָן הָיוּ פְּחוּתִין מֵעֲשָׂרָה טְפָחִים וְנָפַל לְתוֹכוֹ שׁוֹר אוֹ חֲמוֹר וּמֵת פָּטוּר מַאי טַעְמָא לָאו מִשּׁוּם דְּלֵית בֵּהּ חַבְטָה

 *** דף נא. *** 

לָא מִשּׁוּם דְּלֵית בֵּהּ הַבְלָא אִי הָכִי הֻזַּק בּוֹ חַיָּב הָא לֵית בֵּהּ הַבְלָא אֲמַר לֵהּ אֵין הֶבֶל לְמִיתָה וְיֵשׁ הֶבֶל לִנְזָקִין
אֵיתִיבֵהּ בֵּית הַסְּקִילָה הָיָה גָּבוֹהַּ שְׁתֵּי קוֹמוֹת וְתָנֵי עֲלַהּ וְקוֹמָה שֶׁלּוֹ הֲרֵי כָּאן שָׁלֹשׁ וְאִי סָלְקָא דַּעְתָּךְ יֵשׁ חֲבָטָה בְּפָחוֹת מֵעֲשָׂרָה לְמָה לִי כֻּלֵּי הַאי
וּלְטַעְמָךְ נַעֲבֵד עֲשָׂרָה אֶלָּא כְּרַב נַחְמָן דְּאָמַר רַב נַחְמָן אָמַר רַבָּה בַּר אֲבוּהּ אָמַר קְרָא וְאָהַבְתָּ לְרֵעֲךָ כָּמוֹךָ בְּרֹר לוֹ מִיתָה יָפָה
אִי הָכִי נַגְבַּהּ טְפֵי מִשּׁוּם דְּמִנַּוַּל
אֵיתִיבֵהּ כִּי יִפֹּל הַנֹּפֵל מִמֶּנּוּ מִמֶּנּוּ וְלֹא בְּתוֹכוֹ
כֵּיצַד הָיְתָה רְשׁוּת הָרַבִּים גָּבוֹהַּ מִמֶּנּוּ עֲשָׂרָה טְפָחִים וְנָפַל מִתּוֹכָהּ לְתוֹכוֹ פָּטוּר עֲמֻקָּה מִמֶּנּוּ עֲשָׂרָה טְפָחִים וְנָפַל מִתּוֹכוֹ לְתוֹכָהּ חַיָּב
וְאִי סָלְקָא דַּעְתָּךְ יֵשׁ חֲבָטָה בְּפָחוֹת מֵעֲשָׂרָה לְמָה לִי עֲשָׂרָה אֲמַר לֵהּ שָׁאנֵי בַּיִת דְּכׇל פָּחוֹת מֵעֲשָׂרָה לָאו בַּיִת הוּא
אִי הָכִי הַשְׁתָּא נָמֵי דְּהָוֵי מֵאַבָּרַאי עֲשָׂרָה דַּל מִנֵּהּ תִּקְרָה וּמַעֲזִיבָה מִגַּוַּאי לָא הָוֵי עֲשָׂרָה אֲמַר לֵהּ כְּגוֹן דְּחַק מִגַּוַּאי
אִי הָכִי כִּי לָא הָוֵי נָמֵי מֵאַבָּרַאי עֲשָׂרָה מַשְׁכַּחַתְּ לַהּ דְּהָוֵי מִגַּוַּאי עֲשָׂרָה כְּגוֹן דְּחַק בַּהּ טְפֵי
אֶלָּא הַיְנוּ טַעְמָא דְּרַב נַחְמָן סָבַר מִכְּרֵסָא דְתוֹרָא לְאַרְעָא כַּמָּה הָוֵי אַרְבְּעָה אֲרִיתָּא דְּדַלָּאֵי כַּמָּה הָוֵי שִׁתָּא הָא עַשְׂרָה אִשְׁתְּכַח דְּכִי קָא מִחֲבַט מֵעֲשָׂרָה הוּא דְּקָא מִחֲבַט
אֶלָּא מַתְנִיתִין דְּקָתָנֵי מָה בּוֹר שֶׁהוּא כְּדֵי לְהָמִית עֲשָׂרָה טְפָחִים אַף כֹּל שֶׁיֵּשׁ בּוֹ כְּדֵי לְהָמִית עֲשָׂרָה טְפָחִים בְּשִׁתָּא נָמֵי סַגְיָא
אָמְרִי מַתְנִיתִין דְּאִגַּנְדַּר לְבוֹר
מַתְנִי' בּוֹר שֶׁל שְׁנֵי שֻׁתָּפִין עָבַר עָלָיו הָרִאשׁוֹן וְלֹא כִּסָּהוּ וְהַשֵּׁנִי וְלֹא כִּסָּהוּ הַשֵּׁנִי חַיָּב
גְּמָ' אָמְרִי בּוֹר שֶׁל שְׁנֵי שֻׁתָּפִין הֵיכִי מַשְׁכַּחַתְּ לַהּ הָנִיחָא אִי סְבִירָא לַן כְּרַבִּי עֲקִיבָא דְּאָמַר בּוֹר בִּרְשׁוּתוֹ חַיָּב מַשְׁכַּחַתְּ לַהּ בְּחָצֵר שֶׁל שְׁנֵיהֶם וּבוֹר שֶׁל שְׁנֵיהֶם וְהִפְקִירוּ רְשׁוּתָן וְלֹא הִפְקִירוּ בּוֹרָן
אֶלָּא אִי סְבִירָא לַן בּוֹר בִּרְשׁוּתוֹ פָּטוּר הֵיכִי מַשְׁכַּחַתְּ לַהּ דְּחַיָּב עֲלֵהּ בִּרְשׁוּת הָרַבִּים וּבִרְשׁוּת הָרַבִּים בּוֹר שֶׁל שְׁנֵי שֻׁתָּפִין הֵיכִי מַשְׁכַּחַתְּ לַהּ
אִי דְּשַׁוּוֹ שָׁלִיחַ תַּרְוַיְהוּ וְאָמְרִי לֵהּ זִיל כְּרִי לַן וַאֲזַל כְּרָה לְהוּ אֵין שָׁלִיחַ לִדְבַר עֲבֵרָה וְאִי דִּכְרָה הַאי חַמְשָׁה וְהַאי חַמְשָׁה נִסְתַּלְּקוּ לְהוּ מַעֲשֵׂה רִאשׁוֹן
הָנִיחָא לְרַבִּי וְלִנְזָקִין מַשְׁכַּחַתְּ לַהּ אֶלָּא לְרַבִּי וּלְמִיתָה וּלְרַבָּנַן בֵּין לְמִיתָה בֵּין לִנְזָקִין הֵיכִי מַשְׁכַּחַתְּ לַהּ
אָמַר רַבִּי יוֹחָנָן כְּגוֹן שֶׁעָקְרוּ שְׁנֵיהֶן חֻלְיָא בְּבַת אַחַת וְהִשְׁלִימוּ לַעֲשָׂרָה
מַאי רַבִּי וּמַאי רַבָּנַן דְּתַנְיָא אֶחָד הַחוֹפֵר בּוֹר תִּשְׁעָה וּבָא אַחֵר וְהִשְׁלִימָהּ לַעֲשָׂרָה הָאַחֲרוֹן חַיָּב רַבִּי אוֹמֵר אַחַר אַחֲרוֹן לְמִיתָה וְאַחַר שְׁנֵיהֶם לִנְזָקִין
מַאי טַעְמָא דְּרַבָּנַן דְּאָמַר קְרָא כִּי יִפְתַּח וְכִי יִכְרֶה אִם עַל פְּתִיחָה חַיָּב עַל כְּרִיָּה לֹא כׇּל שֶׁכֵּן אֶלָּא לְהָבִיא כּוֹרֶה אַחַר כּוֹרֶה שֶׁסִּלֵּק מַעֲשֵׂה רִאשׁוֹן
וְרַבִּי אָמַר לָךְ הָנְהוּ מִצְרָךְ צְרִיכִי כִּדְאָמְרִינַן וְרַבָּנַן נָמֵי מִצְרָךְ צְרִיכִי
אֶלָּא הַיְנוּ טַעְמָא דְּרַבָּנַן אָמַר קְרָא כִּי יִכְרֶה אִישׁ בֹּר אֶחָד וְלֹא שְׁנַיִם
וְרַבִּי הָהוּא מִבְּעֵי לֵהּ כִּי יִכְרֶה אִישׁ בֹּר וְלֹא שׁוֹר בּוֹר
וְרַבָּנַן תְּרֵי אִישׁ בּוֹר כְּתִיבִי
וְרַבִּי אַיְּדֵי דִּכְתַב הַאי כְּתַב הַאי
וּמִמַּאי דִּלְחַיּוֹבֵי בָּתְרָא דִּלְמָא לְחַיּוֹבֵי קַמָּא
לָא סָלְקָא דַּעְתָּךְ דְּאָמַר קְרָא וְהַמֵּת יִהְיֶה לוֹ הַהוּא דְּקָא עָבֵד מִיתָה
וְהַאי וְהַמֵּת יִהְיֶה לוֹ מִבְּעֵי לֵהּ לְכִדְרָבָא דְּאָמַר רָבָא שׁוֹר פְּסוּלֵי הַמֻּקְדָּשִׁין שֶׁנָּפַל לְבוֹר פָּטוּר שֶׁנֶּאֱמַר וְהַמֵּת יִהְיֶה לוֹ בְּמִי שֶׁהַמֵּת שֶׁלּוֹ
אָמְרִי וְלָאו מִמֵּילָא שָׁמְעַתְּ מִנַּהּ דִּבְהָהוּא דַּעֲבַד מִיתָה עָסְקִינַן
תָּנוּ רַבָּנַן אֶחָד הַחוֹפֵר בּוֹר עֲשָׂרָה וּבָא אַחֵר וְהִשְׁלִימָהּ לְעֶשְׂרִים וּבָא אַחֵר וְהִשְׁלִימָהּ לִשְׁלשִׁים כֻּלָּן חַיָּבִין וּרְמִינְהוּ אֶחָד הַחוֹפֵר בּוֹר עֲשָׂרָה וּבָא אַחֵר וְסִיֵּד וְכִיֵּד הָאַחֲרוֹן חַיָּב

 *** דף נא: *** 

לֵימָא הָא רַבִּי וְהָא רַבָּנַן
אָמַר רַב זְבִיד הָא וְהָא רַבָּנַן עַד כָּאן לָא קָאָמְרִי רַבָּנַן אַחֲרוֹן חַיָּב אֶלָּא הֵיכָא דְּלָא עֲבַד קַמָּא שִׁעוּר מִיתָה אֲבָל הֵיכָא דַּעֲבַד קַמָּא שִׁעוּר מִיתָה אֲפִלּוּ רַבָּנַן מוֹדוּ דְּכֻלָּן חַיָּבִין
וְהָא סִיֵּד וְכִיֵּד דְּקָא עֲבַד קַמָּא שִׁעוּר מִיתָה וְקָתָנֵי אַחֲרוֹן חַיָּב אָמְרִי הָתָם שֶׁלֹּא הָיָה בּוֹ הֶבֶל לְמִיתָה וּבָא אַחֵר וְהוֹסִיף בָּהּ הֶבֶל לְמִיתָה
אִכָּא דְּאָמְרִי אָמַר רַב זְבִיד הָא וְהָא רַבִּי הָךְ דְּקָתָנֵי כֻּלָּן חַיָּבִין שַׁפִּיר הָא דְּקָתָנֵי אַחֲרוֹן חַיָּב כְּגוֹן שֶׁלֹּא הָיָה בּוֹ הֶבֶל לֹא לְמִיתָה וְלֹא לִנְזָקִין וּבָא אַחֵר וְהוֹסִיף בּוֹ הֶבֶל בֵּין לְמִיתָה בֵּין לִנְזָקִין
אָמַר רָבָא הִנִּיחַ אֶבֶן עַל פִּי הַבּוֹר וְהִשְׁלִימָהּ לַעֲשָׂרָה בָּאנוּ לְמַחְלֹקֶת רַבִּי וְרַבָּנַן
פְּשִׁיטָא מַהוּ דְּתֵימָא לְמַטָּה הוּא דְּהַבְלָא דִידֵהּ קָא קָטֵל לֵהּ אֲבָל לְמַעְלָה דְּלָא הַבְלָא דִידֵהּ קָא קָטֵל אֵימָא לָא קָא מַשְׁמַע לַן
בָּעֵי רָבָא טָם טֶפַח וְסִלֵּק אֲבָנָיו מַהוּ מִי אָמְרִינַן מַאי דַּעֲבַד שַׁקְלֵהּ
אוֹ דִלְמָא נִסְתַּלְּקוּ מַעֲשֵׂה רִאשׁוֹן וְקָמָה לַהּ כֻּלַּהּ בִּרְשׁוּתֵהּ תֵּקוּ
אָמַר רַבָּה בַּר בַּר חָנָה אָמַר שְׁמוּאֵל בַּר מָרְתָּא בּוֹר שְׁמוֹנָה וּמֵהֶן שְׁנֵי טְפָחִים מַיִם חַיָּב מַאי טַעְמָא כֹּל טֶפַח דְּמַיָּא כִּתְרֵי דְיַבָּשָׁה דָּמֵי
אִבַּעְיָא לְהוּ בּוֹר תִּשְׁעָה וּמֵהֶן טֶפַח אֶחָד מַיִם מַהוּ מִי אָמְרִינַן כֵּוָן דְּלָא נְפִישִׁי מַיָּא לֵית בֵּהּ הַבְלָא אוֹ דִלְמָא כֵּיוָן דְּעַמִּיק טְפֵי אִית בֵּהּ הַבְלָא
בּוֹר שִׁבְעָה וּמֵהֶן שְׁלֹשָׁה טְפָחִים מַיִם מַהוּ מִי אָמְרִינַן כֵּוָן דִּנְפִישִׁי מַיִם טְפֵי אִית בֵּהּ הַבְלָא אוֹ דִלְמָא כֵּיוָן דְּלָא עַמִּקָא לֵית בֵּהּ הַבְלָא תֵּקוּ
בְּעָא מִנֵּהּ רַב שֵׁזְבִי מֵרַבָּה הִרְחִיבָהּ מַהוּ אֲמַר לֵהּ הֲרֵי מִעֵט הַבְלָא אֲמַר לֵהּ אַדְּרַבָּה הֲרֵי קֵרַב הֶזֵּיקָא
אֶלָּא אָמַר רַב אָשֵׁי נִחְזֵי אֲנַן אִי בְּהַבְלָא מִית הֲרֵי מִעֵט הַבְלָא אִי בְּחַבְטָה מִית הֲרֵי קֵרַב הֶזֵּיקָא אִכָּא דְּאָמְרִי אָמַר רַב אָשֵׁי נִחְזֵי אֲנַן אִי מֵהַהִיא גִּיסָא נְפַל הֲרֵי קֵרַב הֶזֵּיקָא וְאִי מֵאִדַּךְ גִּיסָא נְפַל הֲרֵי מִעֵט הַבְלָא
אִתְּמַר בּוֹר שֶׁעׇמְקָהּ כְּרׇחְבָּהּ רַבָּה וְרַב יוֹסֵף דְּאָמְרִי תַּרְוַיְהוּ מִשְּׁמֵהּ דְּרַבָּה בַּר בַּר חָנָה דְּאָמַר מִשְּׁמֵהּ דְּרַבִּי מָנִי חַד אָמַר לְעוֹלָם יֵשׁ בָּהּ הֶבֶל עַד שֶׁיְּהֵא רׇחְבָּהּ יָתֵר עַל עׇמְקָהּ וְחַד אָמַר לְעוֹלָם אֵין בָּהּ הֶבֶל עַד שֶׁיְּהֵא עׇמְקָהּ יָתֵר עַל רׇחְבָּהּ
עָבַר עָלָיו הָרִאשׁוֹן וְלֹא כִּסָּהוּ וְרִאשׁוֹן מֵאֵימַת מִפְּטַר רַבָּה וְרַב יוֹסֵף דְּאָמְרִי תַּרְוַיְהוּ מִשְּׁמֵהּ דְּרַבָּה בַּר בַּר חָנָה דְּאָמַר מִשְּׁמֵהּ דְּרַבִּי מָנִי חַד אָמַר מִשֶּׁמַּנִּיחוֹ מִשְׁתַּמֵּשׁ וְחַד אָמַר מִשֶּׁיִּמְסֹר לוֹ דׇּלְיוֹ
כְּתַנָּאֵי הַמְדַלֶּה מַיִם מִן הַבּוֹר וּבָא חֲבֵרוֹ וְאָמַר לוֹ הַנַּח לִי וַאֲנִי אֲדַלֶּה מַיִם כֵּיוָן שֶׁהִנִּיחוֹ מִשְׁתַּמֵּשׁ פָּטוּר רַבִּי אֱלִיעֶזֶר בֶּן יַעֲקֹב אוֹמֵר מִשֶּׁיִּמְסֹר לוֹ דׇּלְיוֹ
בְּמַאי קָמִפַּלְגִי רַבִּי אֱלִיעֶזֶר בֶּן יַעֲקֹב סָבַר יֵשׁ בְּרֵרָה
הַאי מִדִּידֵהּ קָא מְמַלֵּא וְהַאי מִדִּידֵהּ קָא מְמַלֵּא וְרַבָּנַן סָבְרִי אֵין בְּרֵרָה
אָמַר רָבִינָא וְאָזְדוּ לְטַעְמַיְהוּ דִּתְנַן הַשֻּׁתָּפִין שֶׁנָּדְרוּ הֲנָאָה זֶה מִזֶּה אֲסוּרִין לִכָּנֵס לֶחָצֵר רַבִּי אֱלִיעֶזֶר בֶּן יַעֲקֹב אוֹמֵר זֶה נִכְנָס לְתוֹךְ שֶׁלּוֹ וְזֶה נִכְנָס לְתוֹךְ שֶׁלּוֹ
בְּמַאי קָמִפַּלְגִי רַבִּי אֱלִיעֶזֶר בֶּן יַעֲקֹב סָבַר יֵשׁ בְּרֵרָה הַאי לִדְנַפְשֵׁהּ עָיֵל וְהַאי לִדְנַפְשֵׁהּ עָיֵל וְרַבָּנַן סָבְרִי אֵין בְּרֵרָה
אָמַר רַבִּי אֶלְעָזָר הַמּוֹכֵר בּוֹר לַחֲבֵרוֹ כֵּיוָן שֶׁמָּסַר לוֹ דׇּלְיוֹ קָנָה הֵיכִי דָמֵי אִי בְּכַסְפָּא לִקְנֵי בְּכַסְפָּא אִי בַּחֲזָקָה לִקְנֵי בַּחֲזָקָה
לְעוֹלָם בַּחֲזָקָה וּבָעֵי לְמֵימַר לֵהּ לֵךְ חֲזֵק וּקְנֵי וְכֵיוָן שֶׁמָּסַר לוֹ דׇּלְיוֹ כְּמַאן דַּאֲמַר לֵהּ לֵךְ חֲזֵק וּקְנֵי דָּמֵי
אָמַר רַבִּי יְהוֹשֻׁעַ בֶּן לֵוִי הַמּוֹכֵר בַּיִת לַחֲבֵרוֹ

 *** דף נב. *** 

כֵּיוָן שֶׁמָּסַר לוֹ מַפְתֵּחַ קָנָה
הֵיכִי דָמֵי אִי בְּכַסְפָּא לִקְנֵי בְּכַסְפָּא אִי בַּחֲזָקָה לִקְנֵי בַּחֲזָקָה לְעוֹלָם בַּחֲזָקָה וּבָעֵי לְמֵימַר לֵהּ לֵךְ חֲזֵק וּקְנֵי וְכֵיוָן שֶׁמָּסַר לוֹ מַפְתֵּחַ כְּמַאן דַּאֲמַר לֵהּ לֵךְ חֲזֵק וּקְנֵי דָּמֵי
אָמַר רֵישׁ לָקִישׁ מִשּׁוּם רַבִּי יַנַּאי הַמּוֹכֵר עֵדֶר לַחֲבֵרוֹ כֵּיוָן שֶׁמָּסַר לוֹ מַשְׁכּוּכִית קָנָה
הֵיכִי דָמֵי אִי בִּמְשִׁיכָה לִקְנֵי בִּמְשִׁיכָה אִי בִּמְסִירָה לִקְנֵי בִּמְסִירָה לְעוֹלָם בִּמְשִׁיכָה וּבָעֵי לְמֵימַר לֵהּ לֵךְ מְשֹׁךְ וּקְנֵי וְכֵיוָן דְּמָסַר לוֹ מַשְׁכּוּכִית כְּמַאן דְּאָמַר לֵהּ לֵךְ מְשֹׁךְ וּקְנֵי דָּמֵי
מַאי מַשְׁכּוּכִית הָכָא תַּרְגִּמוּ קַרְקַשְׁתָּא רַבִּי יַעֲקֹב אוֹמֵר עִזָּא דְּאָזְלָא בְּרֵישׁ עֶדְרָא כְּדִדְרַשׁ הַהוּא גָּלִילָאָה עֲלֵהּ דְּרַב חִסְדָּא כַּד רָגֵז רָעֲיָא עַל עָנָא עָבֵד לְנַגָּדָא סַמְוָתָא
מַתְנִי' כִּסָּהוּ הָרִאשׁוֹן וּבָא הַשֵּׁנִי וּמְצָאוֹ מְגֻלֶּה וְלֹא כִּסָּהוּ הַשֵּׁנִי חַיָּב כִּסָּהוּ כָּרָאוּי וְנָפַל לְתוֹכוֹ שׁוֹר אוֹ חֲמוֹר וָמֵת פָּטוּר לֹא כִּסָּהוּ כָּרָאוּי וְנָפַל לְתוֹכוֹ שׁוֹר אוֹ חֲמוֹר וָמֵת חַיָּב
נָפַל לְפָנָיו מִקּוֹל הַכְּרִיָּה חַיָּב לְאַחֲרָיו מִקּוֹל הַכְּרִיָּה פָּטוּר
נָפַל לְתוֹכוֹ שׁוֹר וְכֵלָיו וְנִשְׁתַּבְּרוּ חֲמוֹר וְכֵלָיו וְנִתְקָרְעוּ חַיָּב עַל הַבְּהֵמָה וּפָטוּר עַל הַכֵּלִים
נָפַל לְתוֹכוֹ שׁוֹר חֵרֵשׁ שׁוֹטֶה וְקָטָן חַיָּב בֵּן אוֹ בַּת עֶבֶד אוֹ אָמָה פָּטוּר
גְּמָ' וְרִאשׁוֹן עַד אֵימַת מִפְּטַר אָמַר רַב בִּכְדֵי שֶׁיֵּדַע וּשְׁמוּאֵל אָמַר בִּכְדֵי שֶׁיּוֹדִיעוּהוּ וְרַבִּי יוֹחָנָן אָמַר בִּכְדִי שֶׁיּוֹדִיעוּהוּ וְיִשְׂכֹּר פּוֹעֲלִים וְיִכְרֹת אֲרָזִים וִיכַסֶּנּוּ
כִּסָּהוּ כָּרָאוּי וְנָפַל לְתוֹכוֹ שׁוֹר אוֹ חֲמוֹר וָמֵת פָּטוּר כֵּיוָן דְּכִסָּהוּ כָּרָאוּי הֵיכִי נְפַל אָמַר רַבִּי יִצְחָק בַּר בַּר חָנָה שֶׁהִתְלִיעַ מִתּוֹכוֹ
אִבַּעְיָא לְהוּ כִּסָּהוּ כִּסּוּי שֶׁיָּכוֹל לַעֲמֹד לִפְנֵי שְׁוָרִים וְאֵין יָכוֹל לַעֲמֹד בִּפְנֵי גְמַלִּים וַאֲתוֹ גְּמַלִּים וְאָרְעוּהּ וְאָתוּ שְׁוָרִים וְנָפְלִי בֵּהּ מַאי אָמְרִי הֵיכִי דָמֵי אִי דִּשְׁכִיחִי גְּמַלִּים פּוֹשֵׁעַ הוּא וְאִי דְּלָא שְׁכִיחִי גְּמַלִּים אָנוּס הוּא
לָא צְרִיכָא דַּאֲתוֹ לִפְרָקִים מִי אָמְרִינַן כֵּוָן דְּאָתַיִן לִפְרָקִים פּוֹשֵׁעַ הוּא דְּאִבְּעִי לֵהּ אַסּוֹקֵי אַדַּעְתֵּהּ אוֹ דִלְמָא כֵּיוָן דְּהַשְׁתָּא מִיהַת לֵיכָּא אָנוּס הוּא
תָּא שְׁמַע כִּסָּהוּ כָּרָאוּי וְנָפַל לְתוֹכוֹ שׁוֹר אוֹ חֲמוֹר וָמֵת פָּטוּר הֵיכִי דָמֵי אִלֵּימָא כָּרָאוּי לִשְׁוָרִים וְכָרָאוּי לִגְמַלִּים הֵיכִי נְפוּל אֶלָּא לָאו כָּרָאוּי לִשְׁוָרִים

 *** דף נב: *** 

וְלֹא כָּרָאוּי לִגְמַלִּים וְאִי דִּשְׁכִיחִי גְּמַלִּים אַמַּאי פָּטוּר פּוֹשֵׁעַ הוּא וְאִי דְּלָא שְׁכִיחִי גְּמַלִּים פְּשִׁיטָא אָנוּס הוּא אֶלָּא לָאו דְּאָתַיִן לִפְרָקִים וַאֲתוֹ גְּמַלִּים וְאָרְעוּהּ וַאֲתוֹ שְׁוָרִים וּנְפַלוּ בֵּהּ וְקָתָנֵי פָּטוּר אַלְמָא כֵּוָן דְּהַשְׁתָּא לֵיכָּא אָנוּס הוּא
אָמְרִי לָא לְעוֹלָם כָּרָאוּי לִשְׁוָרִים וְכָרָאוּי לִגְמַלִּים וּדְקָא קַשְׁיָא לָךְ הֵיכִי נְפוּל אָמַר רַבִּי יִצְחָק בַּר בַּר חָנָה שֶׁהִתְלִיעַ מִתּוֹכוֹ
תָּא שְׁמַע לֹא כִּסָּהוּ כָּרָאוּי וְנָפַל לְתוֹכוֹ שׁוֹר אוֹ חֲמוֹר וָמֵת חַיָּב הֵיכִי דָמֵי אִלֵּימָא לֹא כָּרָאוּי לִשְׁוָרִים וְלֹא כָּרָאוּי לִגְמַלִּים פְּשִׁיטָא צְרִיכָא לְמֵימַר דְּחַיָּב אֶלָּא לָאו כָּרָאוּי לִשְׁוָרִים וְלֹא כָּרָאוּי לִגְמַלִּים הֵיכִי דָמֵי אִי דִּשְׁכִיחִי גְּמַלִּים פּוֹשֵׁעַ הוּא וְאִי דְּלָא שְׁכִיחִי גְּמַלִּים אָנוּס הוּא
אֶלָּא לָאו דְּאָתַיִן לִפְרָקִים וַאֲתוֹ גְּמַלִּים וְאָרְעוּהּ וַאֲתוֹ שְׁוָרִים וּנְפַלוּ בֵּהּ וְקָתָנֵי חַיָּב אַלְמָא כֵּוָן דְּאָתַיִן לִפְרָקִים פּוֹשֵׁעַ הוּא דְּאִבְּעִי לֵהּ אַסּוֹקֵי אַדַּעְתֵּהּ
לְעוֹלָם כָּרָאוּי לִשְׁוָרִים וְלֹא כָּרָאוּי לִגְמַלִּים וּשְׁכִיחִי גְּמַלִּים וּדְקָא קַשְׁיָא לָךְ פּוֹשֵׁעַ הוּא אַיְּדֵי דִּנְסֵב רֵישָׁא כִּסָּהוּ כָּרָאוּי נְסֵב סֵיפָא נָמֵי לֹא כִּסָּהוּ כָּרָאוּי
אִכָּא דְאָמְרִי הָא נָמֵי וַדַּאי לָא אִבַּעְיָא לַן דְּכֵוָן דְּאָתַיִן לִפְרָקִים פּוֹשֵׁעַ הוּא דְּאִבְּעִי לֵהּ אַסּוֹקֵי אַדַּעְתֵּהּ
כִּי אִבְּעִי לַן הָכִי הוּא דְּאִבַּעְיָא לַן כִּסָּהוּ כִּסּוּי שֶׁיָּכוֹל לַעֲמֹד בִּפְנֵי שְׁוָרִים וְאֵינוֹ יָכוֹל לַעֲמֹד בִּפְנֵי גְמַלִּים וּשְׁכִיחִי גְּמַלִּים וְהִתְלִיעַ מִתּוֹכוֹ מַהוּ מִי אָמְרִינַן מִגּוֹ דְּהָוֵי פּוֹשֵׁעַ אֵצֶל גְּמַלִּים הָוֵי פּוֹשֵׁעַ נָמֵי לְעִנְיַן הַתְלָעָה אוֹ דִלְמָא לָא אָמְרִינַן מִגּוֹ
תָּא שְׁמַע כִּסָּהוּ כָּרָאוּי וְנָפַל לְתוֹכוֹ שׁוֹר אוֹ חֲמוֹר וָמֵת פָּטוּר וְאִתְּמַר עֲלַהּ אָמַר רַבִּי יִצְחָק בַּר בַּר חָנָה שֶׁהִתְלִיעַ מִתּוֹכוֹ הֵיכִי דָמֵי אִלֵּימָא כָּרָאוּי לִשְׁוָרִים וְכָרָאוּי לִגְמַלִּים וְהִתְלִיעַ מִתּוֹכוֹ פְּשִׁיטָא דְּפָטוּר מַאי הֲוָה לֵהּ לְמֶעְבַּד
אֶלָּא לָאו כָּרָאוּי לִשְׁוָרִים וְלֹא כָּרָאוּי לִגְמַלִּים וּשְׁכִיחִי גְּמַלִּים וְהִתְלִיעַ מִתּוֹכוֹ וְקָתָנֵי פָּטוּר אַלְמָא לָא אָמְרִינַן מִגּוֹ דְּהָוֵי פּוֹשֵׁעַ לְעִנְיַן גְּמַלִּים הָוֵי פּוֹשֵׁעַ לְעִנְיַן הַתְלָעָה
לָא לְעוֹלָם כָּרָאוּי לִגְמַלִּים וּכְרָאוּי לִשְׁוָרִים וְהִתְלִיעַ מִתּוֹכוֹ וּדְקָא קַשְׁיָא לָךְ כִּי הִתְלִיעַ מַאי הֲוָה לֵהּ לְמֶעְבַּד מַהוּ דְּתֵימָא אִבְּעִי לֵהּ לְמֵיזַל וּמִנְקַשׁ עֲלֵהּ קָא מַשְׁמַע לַן
תָּא שְׁמַע לֹא כִּסָּהוּ כָּרָאוּי וְנָפַל לְתוֹכוֹ שׁוֹר אוֹ חֲמוֹר וָמֵת חַיָּב הֵיכִי דָמֵי אִלֵּימָא לֹא כָּרָאוּי לִשְׁוָרִים וְלֹא כָּרָאוּי לִגְמַלִּים צְרִיכָא לְמֵימַר דְּחַיָּב
אֶלָּא לָאו כָּרָאוּי לִשְׁוָרִים וְלֹא כָּרָאוּי לִגְמַלִּים וְאִי דִּשְׁכִיחִי גְּמַלִּים פּוֹשֵׁעַ הוּא וְאִי דְּלָא שְׁכִיחִי גְּמַלִּים אָנוּס הוּא אֶלָּא לָאו דִּשְׁכִיחִי גְּמַלִּים וְהִתְלִיעַ מִתּוֹכוֹ וְקָתָנֵי חַיָּב אַלְמָא אָמְרִינַן מִגּוֹ דְּהָוֵי פּוֹשֵׁעַ לְעִנְיַן גְּמַלִּים הָוֵי פּוֹשֵׁעַ לְעִנְיַן הַתְלָעָה
אָמְרִי לָא לְעוֹלָם כָּרָאוּי לִשְׁוָרִים וְלֹא כָּרָאוּי לִגְמַלִּים וּשְׁכִיחִי גְּמַלִּים וַאֲתוֹ גְּמַלִּים וְאָרְעוּהּ וַאֲתוֹ שְׁוָרִים וּנְפַלוּ בֵּהּ וּדְקָא קַשְׁיָא לָךְ פְּשִׁיטָא פּוֹשֵׁעַ הוּא אַיְּדֵי דִּנְסֵב רֵישָׁא כִּסָּהוּ כָּרָאוּי נְסֵב סֵיפָא נָמֵי לֹא כִּסָּהוּ
תָּא שְׁמַע נָפַל לְתוֹכוֹ שׁוֹר חֵרֵשׁ שׁוֹטֶה וְקָטָן סוֹמֵא וּמְהַלֵּךְ בַּלַּיְלָה חַיָּב פִּקֵּחַ וּמְהַלֵּךְ בַּיּוֹם פָּטוּר וְאַמַּאי נִימָא מִדְּהָוֵי פּוֹשֵׁעַ לְעִנְיַן חֵרֵשׁ הָוֵי נָמֵי פּוֹשֵׁעַ לְעִנְיַן פִּקֵּחַ אֶלָּא לָאו שְׁמַע מִינַּהּ לָא אָמְרִינַן מִגּוֹ שְׁמַע מִינַּהּ
נָפַל לְפָנָיו כּוּ' אָמַר רַב לְפָנָיו לְפָנָיו מַמָּשׁ לְאַחֲרָיו אַחֲרָיו מַמָּשׁ

 *** דף נג. *** 

וְזֶה וָזֶה בְּבוֹר
רַב לְטַעְמֵהּ דְּאָמַר רַב בּוֹר שֶׁחִיְּבָה עָלָיו תּוֹרָה לְהֶבְלוֹ וְלֹא לַחֲבָטוֹ
וּשְׁמוּאֵל אָמַר בְּבוֹר בֵּין מִלְּפָנָיו בֵּין מִלְּאַחֲרָיו חַיָּב
שְׁמוּאֵל לְטַעְמֵהּ דְּאָמַר לְהֶבְלוֹ וְכׇל שֶׁכֵּן לַחֲבָטוֹ אֶלָּא הֵיכִי דָּמֵי לְאַחֲרָיו מִקּוֹל הַכְּרִיָּה דְּפָטוּר כְּגוֹן דְּנִתְקַל בַּבּוֹר וְנָפַל לַאֲחוֹרֵי הַבּוֹר חוּץ לְבוֹר
אֵיתִיבֵהּ בְּבוֹר בֵּין לְפָנָיו בֵּין לְאַחֲרָיו חַיָּב תְּיוּבְתָּא דְּרַב
אָמַר רַב חִסְדָּא מוֹדֶה רַב בְּבוֹר בִּרְשׁוּתוֹ דְּחַיָּב מִשּׁוּם דְּאָמַר לֵהּ מִמָּה נַפְשָׁךְ אִי בְּהַבְלָא מִית הַבְלָא דִּידָךְ הוּא אִי בְּחַבְטָא מִית חַבְטָא דִּידָךְ הוּא
רַבָּה אָמַר הָכָא בְּמַאי עָסְקִינַן בְּמִתְהַפֵּךְ דִּנְפַל אַאַפֵּהּ וְאִתְהֲפִיךְ וּנְפַל אַגַּבֵּהּ דְּהַבְלָא דְּאַהֲנִי בֵּהּ אַהֲנִי בֵּהּ
רַב יוֹסֵף אָמַר הָכָא בְּנִזְקֵי בוֹר בְּשׁוֹר עָסְקִינַן מַאי נִיהוּ שֶׁהִבְאִישׁ אֶת מֵימָיו דְּלָא שְׁנָא לְפָנָיו וְלָא שְׁנָא לְאַחֲרָיו מִחַיַּב
תָּנֵי רַב חֲנַנְיָה לְסַיּוֹעֵי לְרַב וְנָפַל עַד שֶׁיִּפּוֹל דֶּרֶךְ נְפִילָה מִכָּאן אָמְרוּ נָפַל לְפָנָיו מִקּוֹל הַכְּרִיָּה חַיָּב לְאַחֲרָיו מִקּוֹל הַכְּרִיָּה פָּטוּר וְזֶה וָזֶה בְּבוֹר
אָמַר מָר נָפַל לְפָנָיו מִקּוֹל הַכְּרִיָּה חַיָּב וְאַמַּאי נֵימָא כּוֹרֶה גְּרַם לֵהּ אָמַר רַב שִׁימִי בַּר אָשֵׁי הָא מַנִּי רַבִּי נָתָן הִיא דְּאָמַר בַּעַל הַבּוֹר הֶזֵּקָא קָא עָבֵד וְכֹל הֵיכָא דְּלָא אֶפְשָׁר לְאִשְׁתַּלּוֹמֵי מֵהַאי מִשְׁתַּלֵּם מֵהַאי
דְּתַנְיָא שׁוֹר שֶׁדָּחַף אֶת חֲבֵרוֹ לְבוֹר בַּעַל הַשּׁוֹר חַיָּב בַּעַל הַבּוֹר פָּטוּר רַבִּי נָתָן אוֹמֵר בַּעַל הַשּׁוֹר מְשַׁלֵּם מֶחֱצָה וּבַעַל הַבּוֹר מְשַׁלֵּם מֶחֱצָה
וְהָתַנְיָא רַבִּי נָתָן אוֹמֵר בַּעַל הַבּוֹר מְשַׁלֵּם שְׁלֹשָׁה חֲלָקִים וּבַעַל הַשּׁוֹר רְבִיעַ לָא קַשְׁיָא הָא בְּתָם הָא בְּמוּעָד
וּבְתָם מַאי קָסָבַר אִי קָסָבַר הַאי כֻּלֵּהּ הֶזֵּקָא עֲבַד וְהַאי כֻּלֵּהּ הֶזֵּקָא עֲבַד הַאי מְשַׁלֵּם פַּלְגָא וְהַאי מְשַׁלֵּם פַּלְגָא
וְאִי קָסָבַר הַאי פַּלְגָא הֶזֵּקָא עֲבַד וְהַאי פַּלְגָא הֶזֵּקָא עֲבַד בַּעַל הַבּוֹר מְשַׁלֵּם פַּלְגָא וּבַעַל הַשּׁוֹר רְבִיעַ וְאִדַּךְ רִבְעָא מַפְסִיד
אָמַר רָבָא רַבִּי נָתָן דַּיָּנָא הוּא וְנָחֵת לְעֻמְקָא דְּדִינָא לְעוֹלָם קָסָבַר הַאי כֻּלֵּהּ הֶזֵּקָא עֲבַד וְהַאי כֻּלֵּהּ הֶזֵּקָא עֲבַד וּדְקָא קַשְׁיָא לָךְ לְשַׁלֵּם הַאי פַּלְגָא וְהַאי פַּלְגָא מִשּׁוּם דְּאָמַר לֵהּ בַּעַל הַשּׁוֹר לְבַעַל הַבּוֹר שֻׁתָּפוּתַאי מַאי אַהַנְיָא לִי
אִיבָּעֵית אֵימָא לְעוֹלָם קָסָבַר הַאי פַּלְגָא הֶזֵּקָא עֲבַד וְהַאי פַּלְגָא הֶזֵּקָא עֲבַד וּדְקָא קַשְׁיָא לָךְ בַּעַל הַבּוֹר מְשַׁלֵּם פַּלְגָא וּבַעַל הַשּׁוֹר מְשַׁלֵּם רְבִיעַ וְאִדָּךְ רִבְעָא נַפְסֵד מִשּׁוּם דַּאֲמַר לֵהּ בַּעַל הַשּׁוֹר לְבַעַל הַבּוֹר אֲנָא תּוֹרַאי בְּבֵירָךְ אַשְׁכְּחִיתֵהּ אַתְּ קְטַלְתֵּהּ מַאי דְּאִית לִי לְאִשְׁתַּלּוֹמֵי מֵהַיְאךְ מִשְׁתַּלַּמְנָא מַאי דְּלֵית לִי לְאִשְׁתַּלּוֹמֵי מֵהַיְאךְ מִשְׁתַּלַּמְנָא מִמָּךְ
אָמַר רָבָא הִנִּיחַ אֶבֶן עַל פִּי הַבּוֹר וּבָא שׁוֹר וְנִתְקַל בָּהּ וְנָפַל בַּבּוֹר בָּאנוּ לְמַחְלֹקֶת רַבִּי נָתָן וְרַבָּנַן פְּשִׁיטָא
מַהוּ דְּתֵימָא הָתָם הוּא דְּאָמַר בַּעַל הַבּוֹר לְבַעַל הַשּׁוֹר אִי לָאו בֵּירָא דִּידִי תּוֹרָא דִּידָךְ הֲוָה קָטֵל לֵהּ אֲבָל הָכָא מָצֵי אָמַר לֵהּ בַּעַל אֶבֶן לְבַעַל הַבּוֹר אִי לָאו בֵּירָא דִּידָךְ אַבְנָא דִּידִי מַאי הֲוָה עָבְדָא אִי הֲוָה מִתְּקֵל בָּהּ הֲוָה נָפֵל וְקָאֵי קָא מַשְׁמַע לַן דַּאֲמַר לֵהּ אִי לָאו אֶבֶן לָא הֲוָה נָפֵל לְבֵירָא
אִתְּמַר

 *** דף נג: *** 

שׁוֹר וְשׁוֹר פְּסוּלֵי הַמֻּקְדָּשִׁין שֶׁנָּגְחוּ מַאי נִיהוּ שׁוֹר בְּכוֹר דְּלָא פָּרֵק לֵהּ אַבָּיֵי אָמַר מְשַׁלֵּם חֲצִי נֶזֶק רָבִינָא אָמַר מְשַׁלֵּם רְבִיעַ נֶזֶק
הָא וְהָא בְּתָם הָא כְּרַבָּנַן וְהָא כְּרַבִּי נָתָן
אִיבָּעֵית אֵימָא הָא וְהָא כְּרַבָּנַן הָא בְּתָם הָא בְּמוּעָד
אִכָּא דְּאָמְרִי אַבָּיֵי אָמַר חֲצִי נֶזֶק רָבִינָא אָמַר כֻּלֵּהּ נֶזֶק הָא וְהָא בְּמוּעָד הָא כְּרַבָּנַן וְהָא כְּרַבִּי נָתָן
אִיבָּעֵית אֵימָא הָא וְהָא כְּרַבִּי נָתָן הָא בְּמוּעָד וְהָא בְּתָם
אָמַר רָבָא שׁוֹר וְאָדָם שֶׁדָּחֲפוּ לְבוֹר לְעִנְיַן נְזָקִין כֻּלָּן חַיָּבִין לְעִנְיַן אַרְבָּעָה דְּבָרִים וּדְמֵי וְלָדוֹת אָדָם חַיָּב וְשׁוֹר וּבוֹר פָּטוּר
לְעִנְיַן כֹּפֶר וּשְׁלֹשִׁים שֶׁל עֶבֶד שׁוֹר חַיָּב אָדָם וּבוֹר פְּטוּרִים לְעִנְיַן כֵּלִים וְשׁוֹר פְּסוּלֵי הַמֻּקְדָּשִׁין אָדָם וְשׁוֹר חַיָּבִין וּבוֹר פָּטוּר
מַאי טַעְמָא אָמַר קְרָא וְהַמֵּת יִהְיֶה לוֹ בְּמִי שֶׁהַמֵּת שֶׁלּוֹ יָצָא זֶה שֶׁאֵין הַמֵּת שֶׁלּוֹ
לְמֵימְרָא דִּפְשִׁיטָא לֵהּ לְרָבָא וְהָא מִבַּעְיָא בָּעֵי לֵהּ לְרָבָא דְּבָעֵי רָבָא שׁוֹר פְּסוּלֵי הַמֻּקְדָּשִׁין שֶׁנָּפַל לַבּוֹר מַהוּ הַאי וְהַמֵּת יִהְיֶה לוֹ בְּמִי שֶׁהַמֵּת שֶׁלּוֹ יָצָא זֶה שֶׁאֵין הַמֵּת שֶׁלּוֹ אוֹ דִילְמָא וְהַמֵּת יִהְיֶה לוֹ לִבְעָלִים מִטַּפְּלִין בַּנְּבֵלָה הוּא דַּאֲתָא
בָּתַר דְּבַעְיַאּ הֲדַר פַּשְׁטַהּ
אֶלָּא בְּעָלִים מִטַּפְּלִין בִּנְבֵלָה מְנָא לֵהּ נָפְקָא לֵהּ מִן וְהַמֵּת יִהְיֶה לוֹ דְּשׁוֹר מַאי חָזֵית דִּוְהַמֵּת יִהְיֶה לוֹ דְּשׁוֹר מַפְּקַתְּ לֵהּ לִבְעָלִים מִטַּפְּלִין בִּנְבֵלָה וְהַמֵּת יִהְיֶה לוֹ דְּבוֹר מַפְּקַתְּ לֵהּ לְמִי שֶׁהַמֵּת שֶׁלּוֹ אֵפוֹךְ אֲנָא
מִסְתַּבְּרָא פְּטוּר גַּבֵּי בוֹר הוֹאִיל וּפָטַר בּוֹ אֶת הַכֵּלִים אַדְּרַבָּה פְּטוּר גַּבֵּי שׁוֹר שֶׁכֵּן פָּטַר בּוֹ חֲצִי נֶזֶק כֻּלֵּהּ נֶזֶק מִיהַת לָא אַשְׁכְּחַן
נָפַל לְתוֹכוֹ שׁוֹר וְכֵלָיו וְנִשְׁתַּבְּרוּ כּוּ' מַתְנִיתִין דְּלָא כְּרַבִּי יְהוּדָה דְּתַנְיָא רַבִּי יְהוּדָה מְחַיֵּב עַל נִזְקֵי כֵלִים בְּבוֹר
מַאי טַעְמָא דְּרַבָּנַן דְּאָמַר קְרָא וְנָפַל שָׁמָּה שּׁוֹר אוֹ חֲמוֹר שׁוֹר וְלֹא אָדָם חֲמוֹר וְלֹא כֵּלִים וְרַבִּי יְהוּדָה אוֹ לְרַבּוֹת אֶת הַכֵּלִים וְרַבָּנַן

 *** דף נד. *** 

אוֹ מִבְּעֵי לֵהּ לְחַלֵּק וְרַבִּי יְהוּדָה לְחַלֵּק מִוְּנָפַל נָפְקָא וְרַבָּנַן וְנָפַל טוּבָא מַשְׁמַע
אֵימָא וְנָפַל כָּלַל שׁוֹר וַחֲמוֹר פָּרַט כְּלָל וּפְרָט אֵין בַּכְּלָל אֶלָּא מַה שֶּׁבַּפְּרָט שׁוֹר וַחֲמוֹר אִין מִדֵּי אַחֲרִינָא לָא
אָמְרִי בַּעַל הַבּוֹר יְשַׁלֵּם חָזַר וְכָלַל כְּלָל וּפְרָט וּכְלָל אִי אַתָּה דָן אֶלָּא כְעֵין הַפְּרָט מָה הַפְּרָט מְפֹרָשׁ בַּעֲלֵי חַיִּים אַף כֹּל בַּעֲלֵי חַיִּים
אִי מָה הַפְּרָט מְפֹרָשׁ דָּבָר שֶׁנִּבְלָתוֹ מְטַמְּאָה בְּמַגָּע וּבְמַשָּׂא אַף כׇּל דָּבָר שֶׁנִּבְלָתוֹ מְטַמְּאָה בְּמַגָּע וּבְמַשָּׂא אֲבָל עוֹפוֹת לֹא
אִם כֵּן נִכְתּוֹב רַחֲמָנָא חַד פְּרָטָא הֵי נִכְתּוֹב אִי כְּתַב שׁוֹר הֲוָה אָמֵינָא קָרֵב לְגַבֵּי מִזְבֵּחַ אֵין שֶׁאֵינוֹ קָרֵב לְגַבֵּי מִזְבֵּחַ לָא וְאִי כְּתַב רַחֲמָנָא חֲמוֹר הֲוָה אָמֵינָא קָדוֹשׁ בִּבְכוֹרָה אִין שֶׁאֵין קָדוֹשׁ בִּבְכוֹרָה לָא
אֶלָּא אָמַר קְרָא וְהַמֵּת יִהְיֶה לוֹ כֹּל דְּבַר מִיתָה
בֵּין לְרַבָּנַן דְּקָא מְמַעֲטִי לְהוּ לְכֵלִים וּבֵין לְרַבִּי יְהוּדָה דְּקָא מְרַבֵּי לְהוּ לְכֵלִים כֵּלִים בְּנֵי מִיתָה נִינְהוּ אָמְרִי שְׁבִירָתָן זוֹ הִיא מִיתָתָן
וּלְרַב דְּאָמַר בּוֹר שֶׁחִיְּבָה עָלָיו תּוֹרָה לְהֶבְלוֹ וְלֹא לַחֲבָטוֹ בֵּין לְרַבָּנַן בֵּין לְרַבִּי יְהוּדָה כֵּלִים בְּנֵי הַבְלָא נִינְהוּ אָמְרִי בְּחַדְתֵי דְּמִפַּקְעִי מֵהַבְלָא
הַאי וְהַמֵּת יִהְיֶה לוֹ מִבְּעֵי לֵהּ לְכִדְרָבָא דְּאָמַר רָבָא שׁוֹר פְּסוּלֵי הַמֻּקְדָּשִׁין שֶׁנָּפַל לְבוֹר פָּטוּר שֶׁנֶּאֱמַר וְהַמֵּת יִהְיֶה לוֹ בְּמִי שֶׁהַמֵּת שֶׁלּוֹ יָצָא זֶה שֶׁאֵין הַמֵּת שֶׁלּוֹ
אֶלָּא אָמַר קְרָא כֶּסֶף יָשִׁיב לִבְעָלָיו לְרַבּוֹת כֹּל דְּאִית לֵהּ בְּעָלִים אִי הָכִי אֲפִלּוּ כֵּלִים וְאָדָם נָמֵי
אָמַר קְרָא שׁוֹר וְלֹא אָדָם חֲמוֹר וְלֹא כֵּלִים וּלְרַבִּי יְהוּדָה דְּקָא מְרַבֵּי לְהוּ לְכֵלִים בִּשְׁלָמָא שׁוֹר מְמַעֵט בֵּהּ אָדָם אֶלָּא חֲמוֹר מַאי מְמַעֵט בֵּהּ
אֶלָּא אָמַר רָבָא חֲמוֹר דְּבוֹר לְרַבִּי יְהוּדָה וְשֶׂה דַּאֲבֵדָה לְדִבְרֵי הַכֹּל קַשְׁיָא
נָפַל לְתוֹכוֹ שׁוֹר חֵרֵשׁ שׁוֹטֶה וְקָטָן חַיָּב מַאי שׁוֹר חֵרֵשׁ שׁוֹטֶה וְקָטָן אִילֵימָא שׁוֹר שֶׁל חֵרֵשׁ שׁוֹר שֶׁל שׁוֹטֶה שׁוֹר שֶׁל קָטָן הָא שׁוֹר שֶׁל פִּקֵּחַ פָּטוּר
אָמַר רַבִּי יוֹחָנָן שׁוֹר שֶׁהוּא חֵרֵשׁ שׁוֹר שֶׁהוּא שׁוֹטֶה שׁוֹר שֶׁהוּא קָטָן

 *** דף נד: *** 

הָא שׁוֹר שֶׁהוּא פִּקֵּחַ פָּטוּר
אָמַר רַבִּי יִרְמְיָה לָא מִבַּעְיָא קָאָמַר לָא מִבַּעְיָא שׁוֹר שֶׁהוּא פִּקֵּחַ דְּחַיָּב אֲבָל שׁוֹר חֵרֵשׁ שׁוֹטֶה וְקָטָן אֵימָא חֵרְשׁוּתוֹ גָּרְמָה לוֹ קַטְנוּתוֹ גָּרְמָה לוֹ וְלִפְּטַר קָא מַשְׁמַע לַן
אֲמַר לֵהּ רַב אַחָא לְרָבִנָא וְהָתַנְיָא נָפַל לְתוֹכוֹ בַּר דַּעַת פָּטוּר מַאי לָאו שׁוֹר בַּר דַּעַת אָמַר לֵהּ לָא אָדָם אֶלָּא מֵעַתָּה אָדָם בֶּן דַּעַת הוּא דְּפָטוּר הָא לָאו בֶּן דַּעַת הוּא דְּחַיָּב שׁוֹר וְלֹא אָדָם כְּתִיב
אֶלָּא מַאי בֶּן דַּעַת מִין בֶּן דַּעַת אֲמַר לֵהּ וְהָתַנְיָא נָפַל לְתוֹכוֹ שׁוֹר בֶּן דַּעַת פָּטוּר
אֶלָּא אָמַר רָבָא שׁוֹר וְהוּא חֵרֵשׁ שׁוֹר וְהוּא שׁוֹטֶה שׁוֹר וְהוּא קָטָן דַּוְקָא אֲבָל שׁוֹר וְהוּא פִּקֵּחַ פָּטוּר מַאי טַעְמָא דְּבָעֵי לֵהּ עַיּוֹנֵי וּמֵיזַל תַּנְיָא נָמֵי הָכִי נָפַל לְתוֹכוֹ שׁוֹר חֵרֵשׁ שׁוֹטֶה וְקָטָן וְסוֹמֵא וּמְהַלֵּךְ בַּלַּיְלָה חַיָּב פִּקֵּחַ וּמְהַלֵּךְ בְּיוֹם פָּטוּר
מַתְנִי' אֶחָד שׁוֹר וְאֶחָד כׇּל בְּהֵמָה לִנְפִילַת הַבּוֹר וּלְהַפְרָשַׁת הַר סִינַי וּלְתַשְׁלוּמֵי כֶפֶל וְלַהֲשָׁבַת אֲבֵדָה לִפְרִיקָה לַחֲסִימָה לַכִּלְאַיִם וְלַשַּׁבָּת
וְכֵן חַיָּה וָעוֹף כַּיּוֹצֵא בָּהֶן אִם כֵּן לָמָּה נֶאֱמַר שׁוֹר אוֹ חֲמוֹר אֶלָּא שֶׁדִּבֵּר הַכָּתוּב בַּהוֹוֶה
גְּמָ' לִנְפִילַת הַבּוֹר כֶּסֶף יָשִׁיב לִבְעָלָיו כְּתִיב כֹּל דְּאִית לֵהּ בְּעָלִים כְּדַאֲמַרַן לְהַפְרָשַׁת הַר סִינַי אִם בְּהֵמָה אִם אִישׁ לֹא יִחְיֶה וְחַיָּה בִּכְלַל בְּהֵמָה הָוְיָא אִם לְרַבּוֹת אֶת הָעוֹפוֹת
לְתַשְׁלוּמֵי כֶפֶל כִּדְאָמְרִינַן עַל כׇּל דְּבַר פֶּשַׁע כְּלָל כֹּל דְּבַר פְּשִׁיעָה לַהֲשָׁבַת אֲבֵדָה לְכׇל אֲבֵדַת אָחִיךָ לִפְרִיקָה יָלֵף חֲמוֹר חֲמוֹר מִשַּׁבָּת
לַחֲסִימָה יָלֵף שׁוֹר שׁוֹר מִשַּׁבָּת
לְכִלְאַיִם אִי כִּלְאַיִם דַּחֲרִישָׁה יָלֵף שׁוֹר שׁוֹר מִשַּׁבָּת
אִי כִּלְאַיִם דְּהַרְבָּעָה יָלֵף בְּהֶמְתְּךָ בְּהֶמְתֶּךָ מִשַּׁבָּת
וְגַבֵּי שַׁבָּת מְנָלַן דְּתַנְיָא רַבִּי יוֹסֵי אוֹמֵר מִשּׁוּם רַבִּי יִשְׁמָעֵאל בְּדִבְּרוֹת הָרִאשׁוֹנוֹת נֶאֱמַר עַבְדְּךָ וַאֲמָתְךָ וּבְהֶמְתֶּךָ וּבְדִבְּרוֹת הָאַחֲרוֹנוֹת נֶאֱמַר וְשׁוֹרְךָ וַחֲמֹרְךָ וְכׇל בְּהֶמְתֶּךָ וַהֲלֹא שׁוֹר וַחֲמוֹר בִּכְלַל כׇּל בְּהֵמָה הָיוּ וְלָמָּה יָצְאוּ לוֹמַר לָךְ מָה שׁוֹר וַחֲמוֹר הָאָמוּר כָּאן חַיָּה וָעוֹף כַּיּוֹצֵא בָּהֶן אַף כֹּל חַיָּה וָעוֹף כַּיּוֹצֵא בָּהֶן
אֵימָא בְּהֵמָה דְּדִבְּרוֹת הָרִאשׁוֹנוֹת כָּלַל שׁוֹרְךָ וַחֲמֹרְךָ דְּדִבְּרוֹת הָאַחֲרוֹנוֹת פָּרַט כְּלָל וּפְרָט אֵין בַּכְּלָל אֶלָּא מַה שֶּׁבַּפְּרָט שׁוֹר וַחֲמוֹר אִין מִדֵּי אַחֲרִינָא לָא
אָמְרִי וְכׇל בְּהֶמְתֶּךָ דְּדִבְּרוֹת הָאַחֲרוֹנוֹת חָזַר וְכָלַל כְּלָל וּפְרָט וּכְלָל אִי אַתָּה דָן אֶלָּא כְּעֵין הַפְּרָט מָה הַפְּרָט מְפֹרָשׁ בַּעֲלֵי חַיִּים אַף כֹּל בַּעֲלֵי חַיִּים
וְאֵימָא מָה הַפְּרָט מְפֹרָשׁ דָּבָר שֶׁנִּבְלָתוֹ מְטַמְּאָ[ה] בְּמַגָּע וּבְמַשָּׂא אַף כׇּל דָּבָר שֶׁנְּבָלָתוֹ מְטַמְּאָ[ה] בְּמַגָּע וּבְמַשָּׂא אֲבָל עוֹפוֹת לֹא
אָמְרִי אִם כֵּן נִכְתּוֹב רַחֲמָנָא חַד פְּרָטָא הֵי נִכְתּוֹב רַחֲמָנָא אִי כְּתַב רַחֲמָנָא שׁוֹר הֲוָה אָמֵינָא קָרֵב לְגַבֵּי מִזְבֵּחַ אִין שֶׁאֵינוֹ קָרֵב לְגַבֵּי מִזְבֵּחַ לָא כְּתַב רַחֲמָנָא חֲמוֹר וְאִי כְּתַב רַחֲמָנָא חֲמוֹר הֲוָה אָמֵינָא קָדוֹשׁ בִּבְכוֹרָה אִין שֶׁאֵין קָדוֹשׁ בִּבְכוֹרָה לָא כְּתַב רַחֲמָנָא שׁוֹר
אֶלָּא וְכׇל בְּהֶמְתֶּךָ רִבּוּיָא הוּא
וְכֹל הֵיכָא דִּכְתַב רַחֲמָנָא כֹּל רִבּוּיָא הוּא וְהָא גַּבֵּי מַעֲשֵׂר דִּכְתִיב כֹּל וְקָא דָרְשִׁינַן לֵהּ בִּכְלָל וּפְרָט
דְּתַנְיָא וְנָתַתָּה הַכֶּסֶף בְּכֹל אֲשֶׁר תְּאַוֶּה נַפְשְׁךָ כָּלַל בַּבָּקָר וּבַצֹּאן וּבַיַּיִן וּבַשֵּׁכָר פָּרַט וּבְכֹל אֲשֶׁר תִּשְׁאׇלְךָ נַפְשֶׁךָ חָזַר וְכָלַל
כְּלָל וּפְרָט וּכְלָל אִי אַתָּה דָן אֶלָּא כְּעֵין הַפְּרָט מָה הַפְּרָט מְפֹרָשׁ פְּרִי מִפְּרִי וְגִדּוּלֵי קַרְקַע אַף כֹּל פְּרִי מִפְּרִי וְגִדּוּלֵי קַרְקַע
אָמְרִי בְּכֹל כְּלָלָא כֹּל רִבּוּיָא אִיבָּעֵית אֵימָא כֹּל נָמֵי כְּלָלָא הוּא מִיהוּ הַאי כֹּל דְּהָכָא רִבּוּיָא הוּא מִדַּהֲוָה לֵהּ לְמִכְתַּב וּבְהֶמְתֶּךָ כְּדִכְתִיב בְּדִבְּרוֹת הָרִאשׁוֹנוֹת וּכְתַב וְכׇל בְּהֶמְתְּךָ שְׁמַע מִנַּהּ רִבּוּיָא
הַשְׁתָּא דְּאָמְרַתְּ כֹּל רִבּוּיָא הוּא בְּהֶמְתֶּךָ דְּדִבְּרוֹת הָרִאשׁוֹנוֹת וְשׁוֹר וַחֲמוֹר דְּדִבְּרוֹת הָאַחֲרוֹנוֹת לְמָה לִי
אָמְרִי שׁוֹר לְאַגְמוֹרֵי שׁוֹר שׁוֹר לַחֲסִימָה
חֲמוֹר לְאַגְמוֹרֵי חֲמוֹר חֲמוֹר לִפְרִיקָה
בְּהֶמְתֶּךָ לְאַגְמוֹרֵי בְּהֶמְתֶּךָ בְּהֶמְתְּךָ לְכִלְאַיִם
אִי הָכִי אֲפִלּוּ אָדָם לִתְּסַר אַלְּמָה תְּנַן אָדָם מֻתָּר עִם כֻּלָּן לַחְרֹשׁ וְלִמְשֹׁךְ
אָמַר רַב פָּפָּא פַּפּוּנָאֵי יָדְעִי טַעְמָא דְּהָא מִלְּתָא וּמַנּוּ רַב אַחָא בַּר יַעֲקֹב אָמַר קְרָא לְמַעַן יָנוּחַ עַבְדְּךָ וַאֲמָתְךָ כָּמוֹךָ לְהַנָּחָה הִקַּשְׁתִּיו וְלֹא לְדָבָר אַחֵר
שָׁאַל רַבִּי חֲנִינָא בֶּן עָגֵיל אֶת רַבִּי חִיָּא בַּר אַבָּא מִפְּנֵי מָה בְּדִבְּרוֹת הָרִאשׁוֹנוֹת לֹא נֶאֱמַר בָּהֶם טוֹב וּבְדִבְּרוֹת הָאַחֲרוֹנוֹת

 *** דף נה. *** 

נֶאֱמַר בָּהֶם טוֹב אָמַר לוֹ עַד שֶׁאַתָּה שׁוֹאֲלֵנִי לָמָּה נֶאֱמַר בָּהֶם טוֹב שְׁאָלֵנִי אִם נֶאֱמַר בָּהֶן טוֹב אִם לָאו שֶׁאֵינִי יוֹדֵעַ אִם נֶאֱמַר בָּהֶן טוֹב אִם לָאו כְּלָךְ אֵצֶל רַבִּי תַּנְחוּם בַּר חֲנִילַאי שֶׁהָיָה רָגִיל אֵצֶל רַבִּי יְהוֹשֻׁעַ בֶּן לֵוִי שֶׁהָיָה בָּקִי בְּאַגָּדָה
אֲזַל לְגַבֵּהּ אֲמַר לֵהּ מִמֶּנּוּ לֹא שָׁמַעְתִּי אֶלָּא כָּךְ אָמַר לִי שְׁמוּאֵל בַּר נַחוּם אֲחִי אִמּוֹ שֶׁל רַב אַחָא בְּרַבִּי חֲנִינָא וְאָמְרִי לַהּ אַבֵּי אִמּוֹ שֶׁל רַב אַחַי בְּרַבִּי חֲנִינָא הוֹאִיל וְסוֹפָן לְהִשְׁתַּבֵּר
וְכִי סוֹפָן לְהִשְׁתַּבֵּר מַאי הָוֵי אָמַר רַב אָשֵׁי חַס וְשָׁלוֹם פָּסְקָה טוֹבָה מִיִּשְׂרָאֵל
אָמַר רַבִּי יְהוֹשֻׁעַ הָרוֹאֶה טֵת בַּחֲלוֹמוֹ סִימָן יָפֶה לוֹ מַאי טַעְמָא אִלֵּימָא מִשּׁוּם דִּכְתִיב טוֹב אֵימָא וְטֵאטֵאתִיהָ בְּמַטְאֲטֵא הַשְׁמֵד חַד טֵת קָאָמְרִינַן
אֵימָא טֻמְאָתָהּ בְּשׁוּלֶיהָ טֵת בֵּית קָאָמְרִינַן אֵימָא טָבְעוּ בָּאָרֶץ שְׁעָרֶיהָ
אֶלָּא הוֹאִיל וּפָתַח בּוֹ הַכָּתוּב לְטוֹבָה תְּחִלָּה שֶׁמִּבְּרֵאשִׁית עַד וַיַּרְא אֱלֹהִים אֶת הָאוֹר לָא כְּתִיב טֵת
וְאָמַר רַבִּי יְהוֹשֻׁעַ בֶּן לֵוִי הָרוֹאֶה הֶסְפֵּד בַּחֲלוֹמוֹ חָסוּ עָלָיו מִן הַשָּׁמַיִם וּפְדָאוּהוּ הָנֵי מִלֵּי בִּכְתָבָא
וְכֵן חַיָּה וָעוֹף כַּיּוֹצֵא בָּהֶן וְכוּ' אָמַר רֵישׁ לָקִישׁ כָּאן שָׁנָה רַבִּי תַּרְנְגוֹל טַוָּס וּפַסְיוֹנִי כִּלְאַיִם זֶה בָּזֶה
פְּשִׁיטָא אָמַר רַב חֲבִיבָא מִשּׁוּם דְּרָבוּ בַּהֲדֵי הֲדָדֵי מַהוּ דְּתֵימָא מִין חַד הוּא קָא מַשְׁמַע לַן
אָמַר שְׁמוּאֵל אַוָּז וְאַוָּז הַבָּר כִּלְאַיִם זֶה בָּזֶה מַתְקֵף לַהּ רָבָא בַּר רַב חָנָן מַאי טַעְמָא אִלֵּימָא מִשּׁוּם דְּהַאי אֲרִיךְ קוֹעֵהּ וְהַאי זוּטַר קוֹעֵהּ אֶלָּא מֵעַתָּה גַּמְלָא פָּרְסָא וְגַמְלָא טַיָּעָא דְּהַאי אַלִּים קוֹעֵהּ וְהַאי קַטִּין קוֹעֵהּ הָכִי נָמֵי דְּהָווּ כִּלְאַיִם זֶה בָּזֶה
אֶלָּא אָמַר אַבָּיֵי זֶה בֵּיצָיו מִבַּחוּץ וְזֶה בֵּיצָיו מִבִּפְנִים רַב פָּפָּא אָמַר הָא טְעוּנָה חֲדָא בֵּיעֲתָא בְּשִׁחְלָא וְהָא טְעוּנָה כַּמָּה בֵּיעָתָא בְּשִׁחְלָא
אָמַר רַבִּי יִרְמְיָה אָמַר רֵישׁ לָקִישׁ הַמַּרְבִּיעַ שְׁנֵי מִינִים שֶׁבַּיָּם לוֹקֶה מַאי טַעְמָא אָמַר רַב אַדָּא בַּר אַהֲבָה מִשְּׁמֵהּ דְּעֻלָּא אָתְיָא לְמִינֵהוּ לְמִינֵהוּ מִיַּבָּשָׁה
בָּעֵי רַחֲבָה הַמַּנְהִיג בְּעִזָּא וְשִׁבּוּטָא מַהוּ מִי אָמְרִינַן כֵּוָן דְּעִזָּא לָא נָחֵת בַּיָּם וְשִׁבּוּטָא לָא סָלֵק לַיַּבָּשָׁה לֹא כְּלוּם עָבֵד אוֹ דִלְמָא הַשְׁתָּא מִיהַת קָא מַנְהֵג
מַתְקֵף לַהּ רָבִינָא אֶלָּא מֵעַתָּה חִבֵּר חִטָּה וּשְׂעוֹרָה בְּיָדוֹ וְזָרַע חִטָּה בָּאָרֶץ וּשְׂעוֹרָה בְּחוּצָה לָאָרֶץ הָכִי נָמֵי דְּמִחַיַּב
אָמְרִי הָכִי הַשְׁתָּא הָתָם אֶרֶץ מְקוֹם חִיּוּבָא חוּצָה לָאָרֶץ לָא מְקוֹם חִיּוּבָא הָכָא אִדֵּי וְאִדֵּי חִיּוּבָא הוּא
הֲדַרַן עֲלָךְ שׁוֹר שֶׁנָּגַח אֶת הַפָּרָה

 *** דף נה: *** 

מַתְנִי' הַכּוֹנֵס צֹאן לַדִּיר וְנָעַל בְּפָנֶיהָ כָּרָאוּי וְיָצְאָה וְהִזִּיקָה פָּטוּר לֹא נָעַל בְּפָנֶיהָ כָּרָאוּי וְיָצְאָה וְהִזִּיקָה חַיָּב
נִפְרְצָה בַּלַּיְלָה אוֹ שֶׁפְּרָצוּהָ לִסְטִים וְיָצְאָה וְהִזִּיקָה פָּטוּר הוֹצִיאוּהָ לִסְטִים לִסְטִים חַיָּבִין
הִנִּיחָה בַּחַמָּה אוֹ שֶׁמְּסָרָהּ לְחֵרֵשׁ שׁוֹטֶה וְקָטָן וְיָצְאָה וְהִזִּיקָה חַיָּב
מְסָרָהּ לְרוֹעֶה נִכְנַס הָרוֹעֶה תַּחְתָּיו
נָפְלָה לְגִנָּה וְנֶהֱנֵית מְשַׁלֶּמֶת מַה שֶּׁנֶּהֱנֵית יָרְדָה כְּדַרְכָּהּ וְהִזִּיקָה מְשַׁלֶּמֶת מַה שֶּׁהִזִּיקָה כֵּיצַד מְשַׁלֶּמֶת מַה שֶּׁהִזִּיקָה שָׁמִין בֵּית סְאָה בְּאוֹתָהּ שָׂדֶה כַּמָּה הָיְתָה יָפָה וְכַמָּה הִיא יָפָה
רַבִּי שִׁמְעוֹן אוֹמֵר אָכְלָה פֵּרוֹת גְּמוּרִים מְשַׁלֶּמֶת פֵּרוֹת גְּמוּרִים אִם סְאָה סְאָה אִם סָאתַיִם סָאתַיִם
גְּמָ' תָּנוּ רַבָּנַן אֵיזֶהוּ כָּרָאוּי וְאֵיזֶהוּ שֶׁלֹּא כָּרָאוּי דֶּלֶת שֶׁיְּכוֹלָה לַעֲמֹד בְּרוּחַ מְצוּיָה זֶהוּ כָּרָאוּי שֶׁאֵינָהּ יְכוֹלָה לַעֲמֹד בְּרוּחַ מְצוּיָה זֶהוּ שֶׁלֹּא כָּרָאוּי
אָמַר רַבִּי מָנִי בַּר פַּטִּישׁ מַאן תַּנָּא מוּעָד דְּסַגִּי לֵהּ בִּשְׁמִירָה פְּחוּתָה רַבִּי יְהוּדָה הִיא דִּתְנַן קְשָׁרוֹ בְּעָלָיו בְּמוֹסֵרָה וְנָעַל לְפָנָיו כָּרָאוּי וְיָצָא וְהִזִּיק אֶחָד תָּם וְאֶחָד מוּעָד חַיָּב דִּבְרֵי רַבִּי מֵאִיר
רַבִּי יְהוּדָה אוֹמֵר תָּם חַיָּב מוּעָד פָּטוּר שֶׁנֶּאֱמַר וְלֹא יִשְׁמְרֶנּוּ בְּעָלָיו וְשָׁמוּר הוּא זֶה רַבִּי אֱלִיעֶזֶר אוֹמֵר אֵין לוֹ שְׁמִירָה אֶלָּא סַכִּין
אֲפִלּוּ תֵּימָא רַבִּי מֵאִיר שָׁאנֵי שֵׁן וָרֶגֶל דְּהַתּוֹרָה מִעֲטָה בִּשְׁמִירָתָן דְּאָמַר רַבִּי אֶלְעָזָר וְאָמְרִי לַהּ בְּמַתְנִיתָא תָּנָא אַרְבָּעָה דְּבָרִים הַתּוֹרָה מִעֲטָה בִּשְׁמִירָתָן וְאֵלּוּ הֵן בּוֹר וָאֵשׁ שֵׁן וָרֶגֶל
בּוֹר דִּכְתִיב כִּי יִפְתַּח אִישׁ בּוֹר אוֹ כִּי יִכְרֶה אִישׁ בֹּר וְלֹא יְכַסֶּנּוּ הָא כִּסָּהוּ פָּטוּר
אֵשׁ דִּכְתִיב שַׁלֵּם יְשַׁלֵּם הַמַּבְעִר אֶת הַבְּעֵרָה עַד דְּעָבֵד כְּעֵין מַבְעִיר
שֵׁן דִּכְתִיב וּבִעֵר בִּשְׂדֵה אַחֵר עַד דְּעָבֵד כְּעֵין וּבִעֵר
רֶגֶל דִּכְתִיב וְשִׁלַּח עַד דְּעָבֵד כְּעֵין וְשִׁלַּח
וְתַנְיָא וְשִׁלַּח זֶה הָרֶגֶל וְכֵן הוּא אוֹמֵר מְשַׁלְּחֵי רֶגֶל הַשּׁוֹר וְהַחֲמוֹר וּבִעֵר זֶה הַשֵּׁן וְכֵן הוּא אוֹמֵר כַּאֲשֶׁר יְבַעֵר הַגָּלָל עַד תֻּמּוֹ
טַעְמָא דְּעָבֵד כְּעֵין וְשִׁלַּח וּבִעֵר הָא לָא עָבֵד לָא
אָמַר רַבָּה מַתְנִיתִין נָמֵי דַּיְקָא דְּקָתָנֵי צֹאן מִכְּדֵי בְּשׁוֹר קָא עָסְקִינַן וְאָתֵי נִתְנֵי שׁוֹר מַאי שְׁנָא דְּקָתָנֵי צֹאן לָאו מִשּׁוּם דְּהַתּוֹרָה מִעֲטָה בִּשְׁמִירָתָן
לָאו מִשּׁוּם דְכָאן קֶרֶן לָא כְּתִיבָא בַּהּ שֵׁן וָרֶגֶל הוּא דִּכְתִיב בֵּהּ וְקָא מַשְׁמַע לַן דְּשֵׁן וָרֶגֶל דְּמוּעָדִין הוּא שְׁמַע מִנַּהּ
תַּנְיָא אָמַר רַבִּי יְהוֹשֻׁעַ אַרְבָּעָה דְּבָרִים הָעוֹשֶׂה אוֹתָן פָּטוּר מִדִּינֵי אָדָם וְחַיָּב בְּדִינֵי שָׁמַיִם וְאֵלּוּ הֵן הַפּוֹרֵץ גָּדֵר בִּפְנֵי בֶּהֱמַת חֲבֵרוֹ וְהַכּוֹפֵף קָמָתוֹ שֶׁל חֲבֵרוֹ בִּפְנֵי הַדְּלֵקָה וְהַשּׂוֹכֵר עֵדֵי שֶׁקֶר לְהָעִיד וְהַיּוֹדֵעַ עֵדוּת לַחֲבֵרוֹ וְאֵינוֹ מֵעִיד לוֹ
אָמַר מָר הַפּוֹרֵץ גָּדֵר בִּפְנֵי בֶּהֱמַת חֲבֵרוֹ הֵיכִי דָמֵי אִלֵּימָא בְּכֹתֶל בָּרִיא בְּדִינֵי אָדָם נָמֵי נִחַיַּב אֶלָּא

 *** דף נו. *** 

בְּכֹתֶל רָעוּעַ
אָמַר מָר הַכּוֹפֵף קָמָתוֹ שֶׁל חֲבֵרוֹ בִּפְנֵי הַדְּלֵקָה הֵיכִי דָמֵי אִלֵּימָא דְּמָטְיָא לֵהּ בְּרוּחַ מְצוּיָה בְּדִינֵי אָדָם נָמֵי נִחַיַּב אֶלָּא דְּמָטְיָא בְּרוּחַ שֶׁאֵינָהּ מְצוּיָה
וְרַב אָשֵׁי אָמַר טָמוּן אִתְּמַר מִשּׁוּם דְּשַׁוְּיַהּ טָמוּן בָּאֵשׁ
אָמַר מָר הַשּׂוֹכֵר עֵדֵי שֶׁקֶר הֵיכִי דָמֵי אִלֵּימָא לְנַפְשֵׁהּ מָמוֹנָא בָּעֵי שַׁלּוֹמֵי וּבְדִינֵי אָדָם נָמֵי נִחַיַּב אֶלָּא לְחַבְרֵהּ
וְהַיּוֹדֵעַ עֵדוּת לַחֲבֵרוֹ וְאֵינוֹ מֵעִיד לוֹ בְּמַאי עָסְקִינַן אִילֵימָא בְּבֵי תְרֵי פְּשִׁיטָא דְּאוֹרָיְתָא הוּא אִם לוֹא יַגִּיד וְנָשָׂא עֲוֹנוֹ
אֶלָּא בְּחַד
וְתוּ לֵיכָּא וְהָאִיכָּא (סִימָן הָעוֹשֶׂה בְּסַם וּשְׁלִיחַ חֲבֵרוֹ נִשְׁבַּר) הָעוֹשֶׂה מְלָאכָה בְּמֵי חַטָּאת וּבְפָרַת חַטָּאת פָּטוּר מִדִּינֵי אָדָם וְחַיָּב בְּדִינֵי שָׁמַיִם
וְהָאִכָּא הַנּוֹתֵן סַם הַמָּוֶת בִּפְנֵי בֶּהֱמַת חֲבֵרוֹ פָּטוּר מִדִּינֵי אָדָם וְחַיָּב בְּדִינֵי שָׁמַיִם
וְהָאִכָּא הַשּׁוֹלֵחַ אֶת הַבְּעֵרָה בְּיַד חֵרֵשׁ שׁוֹטֶה וְקָטָן פָּטוּר מִדִּינֵי אָדָם וְחַיָּב בְּדִינֵי שָׁמַיִם
וְהָאִיכָּא הַמַּבְעִית אֶת חֲבֵרוֹ פָּטוּר מִדִּינֵי אָדָם וְחַיָּב בְּדִינֵי שָׁמַיִם
וְהָאִכָּא נִשְׁבְּרָה כַּדּוֹ בִּרְשׁוּת הָרַבִּים וְלֹא סִלְּקָהּ נָפְלָה גְּמַלּוֹ וְלֹא הֶעֱמִידָהּ רַבִּי מֵאִיר מְחַיֵּב בְּהֶזֵּקָן וַחֲכָמִים אוֹמְרִים פָּטוּר בְּדִינֵי אָדָם וְחַיָּב בְּדִינֵי שָׁמַיִם
אִין מִיהָא אִכָּא טוּבָא וְהָנֵי אִצְטְרִיכָא לֵהּ מַהוּ דְּתֵימָא בְּדִינֵי שָׁמַיִם נָמֵי לָא לִחַיַּב קָא מַשְׁמַע לַן
הַפּוֹרֵץ גָּדֵר בִּפְנֵי בֶּהֱמַת חֲבֵרוֹ מַהוּ דְּתֵימָא כֵּוָן דִּלְמִסְתְּרֵהּ קָאֵי מָה עָבֵד בְּדִינֵי שָׁמַיִם נָמֵי לָא לִחַיַּב קָא מַשְׁמַע לַן
הַכּוֹפֵף קָמָתוֹ שֶׁל חֲבֵרוֹ נָמֵי מַהוּ דְּתֵימָא לֵימָא מִי הֲוָה יָדַעְנָא דְּאָתְיָא רוּחַ שֶׁאֵינָהּ מְצוּיָה וּבְדִינֵי שָׁמַיִם נָמֵי לָא לִחַיַּב קָא מַשְׁמַע לַן
וּלְרַב אָשֵׁי דְּאָמַר נָמֵי טָמוּן אִתְּמַר מַהוּ דְּתֵימָא אֲנָא כַּסּוֹיֵי כַּסִּיתֵהּ נִיהֲלָךְ וּבְדִינֵי שָׁמַיִם נָמֵי לָא לִחַיַּב קָא מַשְׁמַע לַן
וְהַשּׂוֹכֵר עֵדֵי שֶׁקֶר נָמֵי מַהוּ דְּתֵימָא לֵימָא דִּבְרֵי הָרַב וְדִבְרֵי הַתַּלְמִיד דִּבְרֵי מִי שׁוֹמְעִין וּבְדִינֵי שָׁמַיִם נָמֵי לָא לִחַיַּב קָא מַשְׁמַע לַן
וְהַיּוֹדֵעַ עֵדוּת לַחֲבֵרוֹ וְאֵינוֹ מֵעִיד לוֹ נָמֵי מַהוּ דְּתֵימָא מִי יֵמַר דְּכִי הֲוָה אָתֵינָא מַסְהֵדְנָא לֵהּ הֲוָה מוֹדֵה דִּלְמָא הֲוָה מִשְׁתְּבַע לְשִׁקְרָא וּבְדִינֵי שָׁמַיִם נָמֵי לָא לִחַיַּב קָא מַשְׁמַע לַן
נִפְרְצָה בַּלַּיְלָה אוֹ שֶׁפְּרָצוּהָ לִסְטִים כּוּ' אָמַר רַבָּה וְהוּא שֶׁחָתְרָה
אֲבָל לֹא חָתְרָה מַאי חַיָּב הֵיכִי דָמֵי אִלֵּימָא בְּכֹתֶל בָּרִיא כִּי לֹא חָתְרָה אַמַּאי חַיָּב מַאי הֲוָה לֵהּ לְמֶעְבַּד אֶלָּא בְּכֹתֶל רָעוּעַ כִּי חָתְרָה אַמַּאי פָּטוּר תְּחִלָּתוֹ בִּפְשִׁיעָה וְסוֹפוֹ בְּאֹנֶס הוּא
הָנִיחָא לְמַאן דְּאָמַר תְּחִלָּתוֹ בִּפְשִׁיעָה וְסוֹפוֹ בְּאֹנֶס פָּטוּר אֶלָּא לְמַאן דְּאָמַר תְּחִלָּתוֹ בִּפְשִׁיעָה וְסוֹפוֹ בְּאֹנֶס חַיָּב מַאי אִכָּא לְמֵימַר
אֶלָּא מַתְנִיתִין בְּכֹתֶל בָּרִיא וַאֲפִלּוּ לֹא חָתְרָה וְכִי אִתְּמַר דְּרַבָּה אַסֵּיפָא אִתְּמַר הַנִּיחָה בַּחַמָּה אוֹ שֶׁמְּסָרָהּ לְחֵרֵשׁ שׁוֹטֶה וְקָטָן וְיָצְתָה וְהִזִּיקָה חַיָּב אָמַר רַבָּה וַאֲפִלּוּ חָתְרָה
לָא מִבַּעְיָא הֵיכָא דְּלָא חָתְרָה דְּכֻלַּהּ בִּפְשִׁיעָה הוּא אֶלָּא אֲפִלּוּ חָתְרָה נָמֵי מַהוּ דְּתֵימָא הָוְיָא לַהּ תְּחִלָּתוֹ בִּפְשִׁיעָה וְסוֹפוֹ בְּאֹנֶס קָא מַשְׁמַע לַן דְּכֻלַּהּ פְּשִׁיעָה הִיא
מַאי טַעְמָא דַּאֲמַר לֵהּ מִדָּע יָדְעַתְּ דְּכֵוָן דִּשְׁבַקְתַּהּ בְּחַמָּה כֹּל טַצְדְּקָא דְּאִית לַהּ לְמִעְבַּד עָבְדָא וְנָפְקָא
הוֹצִיאוּהָ לִסְטִים לִסְטִים חַיָּבִין

 *** דף נו: *** 

פְּשִׁיטָא כֵּוָן דְּאַפְּקוּהָ קָיְמָא לַהּ בִּרְשׁוּתַיְהוּ לְכֹל מִלֵּי
לָא צְרִיכָא דְּקָמוּ לַהּ בְּאַפַּהּ כִּי הָא דְּאָמַר רַבָּה אָמַר רַב מַתְנָה אָמַר רַב הַמַּעֲמִיד בֶּהֱמַת חֲבֵרוֹ עַל קָמַת חֲבֵרוֹ חַיָּב מַעֲמִיד פְּשִׁיטָא לָא צְרִיכָא דְּקָם לַהּ בְּאַפַּהּ
אֲמַר לֵהּ אַבָּיֵי לְרַב יוֹסֵף הִכִּישָׁהּ אֲמַרְתְּ לַן וְלִסְטִים נָמֵי דְּהִכִּישׁוּהָ
מְסָרָהּ לְרוֹעֶה נִכְנַס הָרוֹעֶה כּוּ' אָמְרִי תַּחְתָּיו דְּמַאן אִילֵימָא תַּחְתָּיו דְּבַעַל בְּהֵמָה תְּנֵינָא חֲדָא זִמְנָא מְסָרוֹ לְשׁוֹמֵר חִנָּם וּלְשׁוֹאֵל לְנוֹשֵׂא שָׂכָר וּלְשׂוֹכֵר כֻּלָּן נִכְנְסוּ תַּחַת הַבְּעָלִים אֶלָּא תַּחְתָּיו דְּשׁוֹמֵר
וְשׁוֹמֵר קַמָּא אִפְּטַר לֵהּ לִגְמָרֵי לֵימָא תֶּהְוֵי תְּיוּבְתָּא דְרָבָא דְּאָמַר רָבָא שׁוֹמֵר שֶׁמָּסַר לְשׁוֹמֵר חַיָּב
אָמַר לָךְ רָבָא מַאי מְסָרוֹ לְרוֹעֶה לְבַרְזִילֵהּ דְּאוֹרְחֵהּ דְּרוֹעֶה לְמִמְסַר לְבַרְזִילֵהּ
אִכָּא דְּאָמְרִי מִדְּקָתָנֵי מְסָרָהּ לְרוֹעֶה וְלָא קָתָנֵי מְסָרָהּ לְאַחֵר שְׁמַע מִנַּהּ מַאי מְסָרָהּ לְרוֹעֶה מְסַר רוֹעֶה לְבַרְזִילֵהּ דְּאוֹרְחֵהּ דְּרוֹעֶה לְמִמְסַר לְבַרְזִילֵהּ אֲבָל לְאַחֵר לָא
לֵימָא מְסַיַּע לֵהּ לְרָבָא דְּאָמַר רָבָא שׁוֹמֵר שֶׁמָּסַר לְשׁוֹמֵר חַיָּב אָמְרִי לָא דִּלְמָא אוֹרְחָא דְמִלְּתָא קָתָנֵי וְהוּא הַדִּין לְאַחֵר
אִתְּמַר שׁוֹמֵר אֲבֵדָה רַבָּה אָמַר כְּשׁוֹמֵר חִנָּם דָּמֵי רַב יוֹסֵף אָמַר כְּשׁוֹמֵר שָׂכָר דָּמֵי
רַבָּה אָמַר כְּשׁוֹמֵר חִנָּם דָּמֵי מַאי הֲנָאָה קָא מָטֵי לֵהּ רַב יוֹסֵף אָמַר כְּשׁוֹמֵר שָׂכָר דָּמֵי בְּהַהִיא הֲנָאָה דְּלָא בָּעֲיָא לְמִתַּב לֵהּ רִפְתָּא לְעַנְיָא הָוֵי כְּשׁוֹמֵר שָׂכָר
אִכָּא דִּמְפָרְשִׁי הָכִי רַב יוֹסֵף אָמַר כְּשׁוֹמֵר שָׂכָר דָּמֵי כֵּוָן דְּרַחֲמָנָא שַׁעְבְּדֵהּ בְּעַל כֻּרְחֵהּ הִלְכָּךְ כְּשׁוֹמֵר שָׂכָר דָּמֵי
(סִימָן הֶחְזִירָהּ לְעוֹלָם הָשֵׁב חִיָּא אָמַרְתָּ נִשְׁבַּר שָׂכָר)
אֵיתִיבֵהּ רַב יוֹסֵף לְרַבָּה

 *** דף נז. *** 

הֶחְזִירָהּ לִמְקוֹם שֶׁיִּרְאֶנָּה אֵינוֹ חַיָּב לִטַּפֵּל בָּהּ נִגְנְבָה אוֹ אָבְדָה חַיָּב בְּאַחְרָיוּתָהּ
מַאי נִגְנְבָה אוֹ אָבְדָה לָאו נִגְנְבָה מִבֵּיתוֹ וְאָבְדָה מִבֵּיתוֹ
לָא מִמְּקוֹם שֶׁהֶחְזִירָהּ
וְהָא קָתָנֵי אֵינוֹ חַיָּב לִטַּפֵּל בָּהּ
אֲמַר לֵהּ הָכָא בְּמַאי עָסְקִינַן כְּגוֹן שֶׁהֶחְזִירָהּ בַּצׇּהֳרַיִם
וְתַרְתֵּי קָתָנֵי וְהָכִי קָתָנֵי הֶחְזִירָהּ שַׁחֲרִית לִמְקוֹם שֶׁיִּרְאֶנָּה וּשְׁכִיחַ דְּעָיֵל וְנָפֵק וְחָזֵי לַהּ אֵינוֹ חַיָּב לִטַּפֵּל בָּהּ הֶחְזִירָהּ בַּצׇּהֳרַיִם לִמְקוֹם שֶׁיִּרְאֶנָּה דְּלָא שְׁכִיחַ דְּעָיֵל וְנָפֵק דְּלָא חָזֵי לַהּ וְנִגְנְבָה אוֹ אָבְדָה חַיָּב בְּאַחְרָיוּתָהּ
אֵיתִיבֵהּ לְעוֹלָם הוּא חַיָּב עַד שֶׁיַּחְזִירֶנָּה לִרְשׁוּתוֹ מַאי לְעוֹלָם לָאו אֲפִלּוּ מִבֵּיתוֹ שְׁמַע מִנַּהּ כְּשׁוֹמֵר שָׂכָר דָּמֵי
אֲמַר לֵהּ מוֹדֵינָא לָךְ בְּבַעֲלֵי חַיִּים דְּכֵוָן דְּנָקְטִי לְהוּ נִגְרֵא בָּרָיָתָא בָּעֵי נְטִירוּתָא יַתִּירְתָּא
אֵיתִיבֵהּ רַבָּה לְרַב יוֹסֵף הָשֵׁב אֵין לִי אֶלָּא בְּבֵיתוֹ לְגִנָּתוֹ וּלְחֻרְבָּתוֹ מִנַּיִן תַּלְמוּד לוֹמַר תְּשִׁיבֵם מִכׇּל מָקוֹם
מַאי לְגִנָּתוֹ וּלְחֻרְבָּתוֹ אִילֵימָא לְגִנָּתוֹ הַמִּשְׁתַּמֶּרֶת וּלְחֻרְבָּתוֹ הַמִּשְׁתַּמֶּרֶת הַיְנוּ בֵּיתוֹ אֶלָּא פְּשִׁיטָא לְגִנָּתוֹ שֶׁאֵינָהּ מִשְׁתַּמֶּרֶת וּלְחֻרְבָּתוֹ שֶׁאֵינָהּ מִשְׁתַּמֶּרֶת שְׁמַע מִנַּהּ כְּשׁוֹמֵר חִנָּם דָּמֵי
אֲמַר לֵהּ לְעוֹלָם לְגִנָּתוֹ הַמִּשְׁתַּמֶּרֶת וּלְחֻרְבָּתוֹ הַמִּשְׁתַּמֶּרֶת וּדְקָא קַשְׁיָא לָךְ הַיְנוּ בֵּיתוֹ הָא קָא מַשְׁמַע לַן דְּלָא בָּעֵינַן דַּעַת בְּעָלִים כִּדְרַבִּי אֶלְעָזָר
דְּאָמַר רַבִּי אֶלְעָזָר הַכֹּל צְרִיכִין דַּעַת בְּעָלִים חוּץ מֵהֲשָׁבַת אֲבֵדָה שֶׁהֲרֵי רִבְּתָה בּוֹ תּוֹרָה הֲשָׁבוֹת הַרְבֵּה
אֲמַר לֵהּ אַבָּיֵי לְרַב יוֹסֵף וְאַתְּ לָא תִּסְבְּרָא דְּשׁוֹמֵר אֲבֵדָה כְּשׁוֹמֵר חִנָּם דָּמֵי וְהָא אָמַר רַבִּי חִיָּא בַּר אַבָּא אָמַר רַבִּי יוֹחָנָן הַטּוֹעֵן טַעֲנַת גַּנָּב בַּאֲבֵדָה מְשַׁלֵּם תַּשְׁלוּמֵי כֶפֶל וְאִי סָלְקָא דַעְתָּךְ שׁוֹמֵר שָׂכָר הָוֵי אַמַּאי מְשַׁלֵּם תַּשְׁלוּמֵי כֶפֶל קַרְנָא בָּעֵי שַׁלּוֹמֵי
אֲמַר לֵהּ הָכָא בְּמַאי עָסְקִינַן כְּגוֹן שֶׁטּוֹעֵן טַעֲנַת לִסְטִים מְזֻיָּן
אֲמַר לֵהּ לִסְטִים מְזֻיָּן גַּזְלָן הוּא
אֲמַר לֵהּ שֶׁאֲנִי אוֹמֵר לִסְטִים מְזֻיָּן כֵּוָן דְּמִטַּמַּר מֵאִינָשֵׁי גַּנָּב הוּא
אֵיתִיבֵהּ

 *** דף נז: *** 

לֹא אִם אָמַרְתָּ בְּשׁוֹמֵר חִנָּם שֶׁכֵּן מְשַׁלֵּם תַּשְׁלוּמֵי כֶפֶל תֹּאמַר בְּשׁוֹמֵר שָׂכָר שֶׁאֵינוֹ מְשַׁלֵּם תַּשְׁלוּמֵי כֶפֶל
וְאִי סָלְקָא דַעְתָּךְ לִסְטִים מְזֻיָּן גַּנָּב הוּא נִמְצָא בְּשׁוֹמֵר שָׂכָר מְשַׁלֵּם תַּשְׁלוּמֵי כֶפֶל בְּטוֹעֵן טַעֲנַת לִסְטִים מְזֻיָּן
אֲמַר לֵהּ הָכִי קָאָמַר לֹא אִם אָמַרְתָּ בְּשׁוֹמֵר חִנָּם שֶׁכֵּן מְשַׁלֵּם תַּשְׁלוּמֵי כֶפֶל בְּכׇל טַעֲנוֹתָיו תֹּאמַר בְּשׁוֹמֵר שָׂכָר שֶׁאֵינוֹ מְשַׁלֵּם תַּשְׁלוּמֵי כֶפֶל אֶלָּא בְּטוֹעֵן טַעֲנַת לִסְטִים מְזֻיָּן
אֵיתִיבֵהּ וְנִשְׁבַּר אוֹ מֵת אֵין לִי אֶלָּא שְׁבוּרָה וּמֵתָה גְּנֵבָה וַאֲבֵדָה מִנַּיִן אָמַרְתָּ קַל וָחֹמֶר וּמָה שׁוֹמֵר שָׂכָר שֶׁפָּטַר בּוֹ שְׁבוּרָה וּמֵתָה חַיָּב בִּגְנֵבָה וַאֲבֵדָה שׁוֹאֵל שֶׁחַיָּב בִּשְׁבוּרָה וּמֵתָה אֵינוֹ דִּין שֶׁחַיָּב בִּגְנֵבָה וַאֲבֵדָה וְזֶהוּ קַל וְחֹמֶר שֶׁאֵין עָלָיו תְּשׁוּבָה
וְאִי סָלְקָא דַּעְתָּךְ לִסְטִים מְזֻיָּן גַּנָּב הוּא אַמַּאי אֵין עָלָיו תְּשׁוּבָה אִכָּא לְמִפְרַךְ מָה לְשׁוֹמֵר שָׂכָר שֶׁכֵּן מְשַׁלֵּם תַּשְׁלוּמֵי כֶפֶל בְּטוֹעֵן טַעֲנַת לִסְטִים מְזֻיָּן
אֲמַר לֵהּ קָסָבַר הַאי תַּנָּא קַרְנָא בְּלֹא שְׁבוּעָה עֲדִיפָא מִכְּפֵלָא בִּשְׁבוּעָה
לֵימָא מְסַיַּע לֵהּ הַשּׂוֹכֵר פָּרָה מֵחֲבֵרוֹ וְנִגְנְבָה וְאָמַר הַלָּה הֲרֵינִי מְשַׁלֵּם וְאֵינִי נִשְׁבָּע וְאַחַר כָּךְ נִמְצָא הַגַּנָּב מְשַׁלֵּם תַּשְׁלוּמֵי כֶפֶל לַשּׂוֹכֵר
סַבְרוּהָ כְּרַבִּי יְהוּדָה דְּאָמַר שׂוֹכֵר כְּנוֹשֵׂא שָׂכָר דָּמֵי וּמִדְּקָתָנֵי וְאָמַר הֲרֵינִי מְשַׁלֵּם וְאֵינִי נִשְׁבָּע מִכְּלָל דְּאִי בָּעֵי פָּטַר (לֵהּ) נַפְשֵׁהּ בִּשְׁבוּעָה
הֵיכִי דָּמֵי כְּגוֹן דְּקָא טָעֵן טַעֲנַת לִסְטִים מְזֻיָּן וְקָתָנֵי וְאַחַר כָּךְ נִמְצָא הַגַּנָּב מְשַׁלֵּם תַּשְׁלוּמֵי כֶפֶל לַשּׂוֹכֵר שְׁמַע מִנַּהּ לִסְטִים מְזֻיָּן גַּנָּב הוּא
אָמְרִי מִי סָבְרַתְּ כְּרַבִּי יְהוּדָה דְּאָמַר שׂוֹכֵר כְּנוֹשֵׂא שָׂכָר דָּמֵי דִּלְמָא כְּרַבִּי מֵאִיר סְבִירָא לֵהּ דְּאָמַר שׂוֹכֵר כְּשׁוֹמֵר חִנָּם דָּמֵי
אִיבָּעֵית אֵימָא כִּדְמַחְלֵף רַבָּה בַּר אֲבוּהּ וְתָנֵי שׂוֹכֵר כֵּיצַד מְשַׁלֵּם רַבִּי מֵאִיר אוֹמֵר כְּשׁוֹמֵר שָׂכָר רַבִּי יְהוּדָה אוֹמֵר כְּשׁוֹמֵר חִנָּם
רַבִּי זֵירָא אָמַר הָכָא בְּמַאי עָסְקִינַן בְּטוֹעֵן טַעֲנַת לִסְטִים מְזֻיָּן וְנִמְצָא לִסְטִים שֶׁאֵינוֹ מְזֻיָּן
נָפְלָה לְגִנָּה וְנֶהֱנֵית מְשַׁלֶּמֶת מַה שֶּׁנֶּהֱנֵית אָמַר רַב בְּנֶחְבְּטָה
אֲבָל אָכְלָה אֲפִלּוּ מַה שֶּׁנֶּהֱנֵית אֵינָהּ מְשַׁלֶּמֶת לֵימָא רַב לְטַעְמֵהּ דַּאֲמַר רַב הָיָה לַהּ שֶׁלֹּא תֹּאכַל
אָמְרִי הָכִי הַשְׁתָּא אֵמוֹר דְּאָמַר רַב הָתָם הָיָה לַהּ שֶׁלֹּא תֹּאכַל הֵיכָא דְּאִתַּזְקָא הִיא דְּמָצֵי אֲמַר לֵהּ מָרֵהּ דְּפֵרֵי לָא מְשַׁלַּמְנָא הָיָה לַהּ שֶׁלֹּא תֹּאכַל לְאַזּוֹקֵי הִיא אַחֲרִינֵי דִּפְטִירָה לְשַׁלּוֹמֵי מִי אָמַר
אֶלָּא

 *** דף נח. *** 

לָא מִבַּעְיָא קָאָמַר לָא מִבַּעְיָא אָכְלָה דִּמְשַׁלֶּמֶת מַה שֶּׁנֶּהֱנֵית אֲבָל נֶחְבְּטָה אֵימָא מַבְרִיחַ אֲרִי מִנִּכְסֵי חֲבֵרוֹ הוּא וּמַה שֶּׁנֶּהֱנֵית נָמֵי לָא מְשַׁלֵּם קָא מַשְׁמַע לַן
וְאֵימָא הָכִי נָמֵי
מַבְרִיחַ אֲרִי מִנִּכְסֵי חֲבֵרוֹ מִדַּעְתּוֹ הוּא הַאי לָאו מִדַּעְתּוֹ אִי נָמֵי מַבְרִיחַ אֲרִי מִנִּכְסֵי חֲבֵרוֹ לֵית לֵהּ פְּסֵדָא הַאי אִית לֵהּ פְּסֵדָא
הֵיכִי נָפַל רַב כָּהֲנָא אָמַר שֶׁהֻחְלְקָה בְּמֵימֵי רַגְלֶיהָ רָבָא אָמַר שֶׁדְּחָפַתָּה חֲבֶרְתָּהּ
מַאן דְּאָמַר שֶׁדְּחָפַתָּה חֲבֶרְתָּהּ כׇּל שֶׁכֵּן שֶׁהֻחְלְקָה בְּמֵימֵי רַגְלֶיהָ וּמַאן דְּאָמַר שֶׁהֻחְלְקָה בְּמֵימֵי רַגְלֶיהָ אֲבָל דְּחָפַתָּה חֲבֶרְתָּהּ פָּשְׁעָה וּמְשַׁלֶּמֶת מַה שֶּׁהִזִּיקָה דַּאֲמַר לֵהּ אִבְּעִי לָךְ עַבּוֹרֵי חֲדָא חֲדָא
אָמַר רַב כָּהֲנָא לֹא שָׁנוּ אֶלָּא בְּאוֹתָהּ עֲרוּגָה אֲבָל מֵעֲרוּגָה לַעֲרוּגָה מְשַׁלֶּמֶת מַה שֶּׁהִזִּיקָה וְרַבִּי יוֹחָנָן אָמַר אֲפִלּוּ מֵעֲרוּגָה לַעֲרוּגָה וַאֲפִלּוּ כׇּל הַיּוֹם כֻּלּוֹ עַד שֶׁתֵּצֵא וְתַחֲזֹר לְדַעַת
אָמַר רַב פָּפָּא לָא תֵּימָא עַד שֶׁתֵּצֵא לְדַעַת וְתַחֲזֹר לְדַעַת אֶלָּא כֵּיוָן שֶׁיָּצְתָה לְדַעַת אַף עַל פִּי שֶׁחָזְרָה שֶׁלֹּא לְדַעַת מַאי טַעְמָא דַּאֲמַר לֵהּ כֵּוָן דְּיָלְפָא כֹּל אֵימַת דְּמִשְׁתַּמְטָא לְהָתָם רָהֲטָא
יָרְדָה כְּדַרְכָּהּ וְהִזִּיקָה מְשַׁלֶּמֶת מַה שֶּׁהִזִּיקָה בָּעֵי רַבִּי יִרְמְיָה יָרְדָה כְּדַרְכָּהּ וְהִזִּיקָה בְּמֵי לֵדָה מַהוּ
אַלִּבָּא דְּמַאן דְּאָמַר תְּחִלָּתוֹ בִּפְשִׁיעָה וְסוֹפוֹ בְּאֹנֶס חַיָּב לָא תִּבְּעֵי לָךְ כִּי תִּבְּעֵי לָךְ אַלִּבָּא דְּמַאן דְּאָמַר תְּחִלָּתוֹ בִּפְשִׁיעָה וְסוֹפוֹ בְּאֹנֶס פָּטוּר מַאי
מִי אָמְרִינַן כֵּוָן דִּתְחִלָּתוֹ בִּפְשִׁיעָה וְסוֹפוֹ בְּאֹנֶס פָּטוּר אוֹ דִלְמָא הָכָא כֻּלַּהּ בִּפְשִׁיעָה הוּא דְּכֵוָן דְּקָא חָזֵי דִּקְרִיבָה לַהּ לְמֵילַד אִבְּעִי לֵהּ לְנָטוֹרַהּ

 *** דף נח: *** 

וּלְאִסְתַּמּוֹרֵי בְּגַוַּהּ תֵּקוּ
כֵּיצַד מְשַׁלֶּמֶת מַה שֶּׁהִזִּיקָה וְכוּ' מְנָא הָנֵי מִלֵּי
אָמַר רַב מַתְנָה דְּאָמַר קְרָא וּבִעֵר בִּשְׂדֵה אַחֵר מְלַמֵּד שֶׁשָּׁמִין עַל גַּב שָׂדֶה אַחֵר
הַאי וּבִעֵר בִּשְׂדֵה אַחֵר מִבְּעֵי לֵהּ לְאַפּוֹקֵי רְשׁוּת הָרַבִּים
אִם כֵּן לִכְתֹּב רַחֲמָנָא וּבִעֵר בִּשְׂדֵה חֲבֵרוֹ אִי נָמֵי שְׂדֵה אַחֵר מַאי בִּשְׂדֵה אַחֵר שֶׁשָּׁמִין עַל גַּב שָׂדֶה אַחֵר
וְאֵימָא כֻּלֵּהּ לְהָכִי הוּא דַּאֲתָא לְאַפּוֹקֵי רְשׁוּת הָרַבִּים מְנָלַן
אִם כֵּן לִכְתְּבֵהּ רַחֲמָנָא גַּבֵּי תַשְׁלוּמִין מֵיטַב שָׂדֵהוּ וּמֵיטַב כַּרְמוֹ יְשַׁלֵּם בִּשְׂדֵה אַחֵר לְמָה לִי דְּכַתְבֵהּ רַחֲמָנָא גַּבֵּי וּבִעֵר שְׁמַע מִנַּהּ תַּרְתֵּי
הֵיכִי שָׁיְמִינַן אָמַר רַבִּי יוֹסֵי בַּר חֲנִינָא סְאָה בְּשִׁשִּׁים סְאִין רַבִּי יַנַּאי אָמַר תַּרְקַב בְּשִׁשִּׁים תַּרְקַבִּים חִזְקִיָּה אָמַר קֶלַח בְּשִׁשִּׁים קְלָחִים
מֵיתִיבִי אָכְלָה קַב אוֹ קַבַּיִם אֵין אוֹמְרִים תְּשַׁלֵּם דְּמֵיהֶן אֶלָּא רוֹאִין אוֹתָהּ כְּאִלּוּ הִיא עֲרוּגָה קְטַנָּה וּמְשַׁעֲרִים אוֹתָהּ מַאי לָאו בִּפְנֵי עַצְמָהּ
לָא בְּשִׁשִּׁים
תָּנוּ רַבָּנַן אֵין שָׁמִין קַב מִפְּנֵי שֶׁמַּשְׁבִּיחוֹ וְלֹא בֵּית כֹּר מִפְּנֵי שֶׁפּוֹגְמוֹ
מַאי קָאָמַר אָמַר רַב פָּפָּא הָכִי קָאָמַר אֵין שָׁמִין קַב בְּשִׁשִּׁים קַבִּים מִפְּנֵי שֶׁמַּשְׁבִּיחַ מַזִּיק וְלֹא כֹּר בְּשִׁשִּׁים כֹּרִין מִפְּנֵי שֶׁפּוֹגֵם מַזִּיק
מַתְקֵף לַהּ רַב הוּנָא בַּר מָנוֹחַ הַאי וְלֹא בֵּית כֹּר וְלֹא כֹּר מִבְּעֵי לֵהּ
אֶלָּא אָמַר רַב הוּנָא בַּר מָנוֹחַ מִשְּׁמֵהּ דְּרַב אַחָא בְּרֵהּ דְּרַב אִיקָא הָכִי קָתָנֵי אֵין שָׁמִין קַב בִּפְנֵי עַצְמוֹ מִפְּנֵי שֶׁמַּשְׁבִּיחַ נִזָּק וְלֹא קַב בְּבֵית כֹּר מִפְּנֵי שֶׁפּוֹגֵם נִזָּק אֶלָּא בְּשִׁשִּׁים
הָהוּא גַּבְרָא דְּקַץ קַשְׁבָּא מֵחַבְרֵהּ אֲתָא לְקַמֵּהּ דְּרֵישׁ גָּלוּתָא אֲמַר לֵהּ לְדִידִי חֲזֵי לִי וּתְלָתָא תָּאלָתָא בְּקִינָּא הֲווֹ קָיְמִי וַהֲווֹ שָׁווּ מְאָה זוּזֵי זִיל הַב לֵהּ תְּלָתִין וּתְלָתָא וְתִלְתָּא אָמַר גַּבֵּי רֵישׁ גָּלוּתָא דְּדָאֵן דִּינָא דְּפָרְסָאָה לְמָה לִי אֲתָא לְקַמֵּהּ דְּרַב נַחְמָן אֲמַר לֵהּ בְּשִׁשִּׁים
אֲמַר לֵהּ רָבָא אִם אָמְרוּ בְּנִזְקֵי מָמוֹנוֹ יֹאמְרוּ בְּנִזְקֵי גוּפוֹ
אֲמַר לֵהּ אַבָּיֵי לְרָבָא בְּנִזְקֵי גוּפוֹ מַאי דַּעְתָּךְ דְּתַנְיָא הַמַּבְכִּיר כַּרְמוֹ שֶׁל חֲבֵרוֹ סְמָדַר רוֹאִין אוֹתוֹ כַּמָּה הָיָה יָפֶה קֹדֶם לָכֵן וְכַמָּה הוּא יָפֶה לְאַחַר מִכָּאן וְאִלּוּ בְּשִׁשִּׁים לָא קָתָנֵי
אַטּוּ גַּבֵּי בְהֶמְתּוֹ נָמֵי מִי לָא תַּנְיָא כִּי הַאי גַוְנָא דְּתַנְיָא קָטְמָה נְטִיעָה רַבִּי יוֹסֵי אוֹמֵר גּוֹזְרֵי גְזֵרוֹת שֶׁבִּירוּשָׁלַיִם אוֹמְרִים נְטִיעָה בַּת שְׁנָתָהּ שְׁתֵּי כֶּסֶף בַּת שְׁתֵּי שָׁנִים אַרְבָּעָה כֶּסֶף אָכְלָה חֲזִיז רַבִּי יוֹסֵי הַגְּלִילִי אוֹמֵר נִדּוֹן בַּמְשֻׁיָּר שֶׁבּוֹ וַחֲכָמִים אוֹמְרִים רוֹאִין אוֹתָהּ כַּמָּה הָיְתָה יָפָה וְכַמָּה הִיא יָפָה

 *** דף נט. *** 

אָכְלָה סְמָדַר רַבִּי יְהוֹשֻׁעַ אוֹמֵר רוֹאִין אוֹתָן כְּאִלּוּ הֵן עֲנָבִים עוֹמְדוֹת לִבָּצֵר וַחֲכָמִים אוֹמְרִים רוֹאִין כַּמָּה הָיְתָה יָפָה וְכַמָּה הִיא יָפָה רַבִּי שִׁמְעוֹן בֶּן יְהוּדָה אוֹמֵר מִשּׁוּם רַבִּי שִׁמְעוֹן בַּמֶּה דְּבָרִים אֲמוּרִים בִּזְמַן שֶׁאָכְלָה לוּלְבֵי גְפָנִים וְיִחוּרֵי תְאֵנִים אֲבָל אָכְלָה פַּגִּים אוֹ בֹסֶר רוֹאִין אוֹתָן כְּאִלּוּ עֲנָבִים עוֹמְדוֹת לִבָּצֵר
קָתָנֵי מִיהַת וַחֲכָמִים אוֹמְרִים רוֹאִין אוֹתָן כַּמָּה הָיְתָה יָפָה וְכַמָּה הִיא יָפָה וְלָא קָתָנֵי בְּשִׁשִּׁים
אֶלָּא מַאי אִית לָךְ לְמֵימַר בְּשִׁשִּׁים הָכָא נָמֵי בְּשִׁשִּׁים
אָמַר אַבָּיֵי רַבִּי יוֹסֵי הַגְּלִילִי וְרַבִּי יִשְׁמָעֵאל אָמְרוּ דָּבָר אֶחָד
רַבִּי יוֹסֵי הַגְּלִילִי הָא דַּאֲמַרַן
רַבִּי יִשְׁמָעֵאל דְּתַנְיָא מֵיטַב שָׂדֵהוּ וּמֵיטַב כַּרְמוֹ יְשַׁלֵּם מֵיטַב שָׂדֵהוּ שֶׁל נִזָּק וּמֵיטַב כַּרְמוֹ שֶׁל נִזָּק דִּבְרֵי רַבִּי יִשְׁמָעֵאל רַבִּי עֲקִיבָא אוֹמֵר לֹא בָּא הַכָּתוּב אֶלָּא לִגְבּוֹת לַנִּזָּקִין מִן הָעִדִּית וְקַל וָחֹמֶר לַהֶקְדֵּשׁ
וְלָא תֵּימָא כְּרַב אִידִי בַּר אָבִין דְּאָמַר רַב אִידִי בַּר אָבִין כְּגוֹן שֶׁאָכְלָה עֲרוּגָה בֵּין הָעֲרוּגוֹת וְלָא יָדְעִינַן אִי כְּחוּשָׁה הֲוַאי אִי שְׁמֵנָה הֲוַאי דְּאָמַר קוּם שַׁלֵּם שְׁמֵנָה בְּמֵיטַב דְּאִכָּא הַשְׁתָּא דְּהָכִי לָא אָמְרִינַן
מַאי טַעְמָא הַמּוֹצִיא מֵחֲבֵרוֹ עָלָיו הָרְאָיָה אֶלָּא בְּמֵיטַב דִּלְקַמֵּהּ וּמַאי נִיהוּ כִּי הַיְאךְ דְּסָלֵיק
אָמַר מָר רַבִּי שִׁמְעוֹן בֶּן יְהוּדָה אוֹמֵר מִשּׁוּם רַבִּי שִׁמְעוֹן בַּמֶּה דְּבָרִים אֲמוּרִים שֶׁאָכְלָה לוּלְבֵי גְפָנִים וְיִחוּרֵי תְאֵנִים הָא סְמָדַר רוֹאִין אוֹתָן כְּאִלּוּ עֲנָבִים עוֹמְדוֹת לִבָּצֵר אֵימָא סֵיפָא אָכְלָה פַּגִּים אוֹ בֹסֶר הוּא דְּרוֹאִין אוֹתָן כְּאִלּוּ עֲנָבִים עוֹמְדוֹת לִבָּצֵר הָא סְמָדַר רוֹאִין אוֹתָן כַּמָּה הִיא יָפָה וְכַמָּה הָיְתָה יָפָה
אָמַר רָבִינָא כְּרוֹךְ וּתְנִי בַּמֶּה דְּבָרִים אֲמוּרִים בִּזְמַן שֶׁאָכְלָה לוּלְבֵי גְפָנִים וְיִחוּרֵי תְאֵנִים אֲבָל אָכְלָה סְמָדַר פַּגִּין אוֹ בֹסֶר רוֹאִין אוֹתָן כְּאִלּוּ עֲנָבִים עוֹמְדוֹת לִבָּצֵר
אִי הָכִי רַבִּי שִׁמְעוֹן בֶּן יְהוּדָה הַיְנוּ רַבִּי יְהוֹשֻׁעַ
אִכָּא בֵּינַיְהוּ כְּחַשׁ גֻּפְנָא וְלָא מְסַיְּמִי
אַבָּיֵי אָמַר מְסַיְּמִי וּמְסַיְּמִי מַאן תַּנָּא דְּחָיֵשׁ לִכְחַשׁ גֻּפְנָא רַבִּי שִׁמְעוֹן בֶּן יְהוּדָה הִיא דְּתַנְיָא רַבִּי שִׁמְעוֹן בֶּן יְהוּדָה אוֹמֵר מִשּׁוּם רַבִּי שִׁמְעוֹן בֶּן מְנַסְיָא אוֹנֵס אֵינוֹ מְשַׁלֵּם אֶת הַצַּעַר מִפְּנֵי שֶׁסּוֹפָהּ לְהִצְטַעֵר תַּחַת בַּעְלָהּ אָמְרוּ לוֹ אֵינוֹ דּוֹמֶה נִבְעֶלֶת בְּרָצוֹן לְנִבְעֶלֶת בְּאֹנֶס
אָמַר אַבָּיֵי הָנֵי תַּנָּאֵי וְרַבִּי שִׁמְעוֹן בֶּן יְהוּדָה אָמְרוּ דָּבָר אֶחָד רַבִּי שִׁמְעוֹן בֶּן יְהוּדָה הָא דַּאֲמַרַן הָנֵי תַּנָּאֵי מַאי הִיא
דְּתַנְיָא רַבִּי יוֹסֵי אוֹמֵר נְכֵי חַיָּה בֶּן עַזַּאי אוֹמֵר נְכֵי מְזוֹנוֹת
מַאן דְּאָמַר נְכֵי חַיָּה כׇּל שֶׁכֵּן נְכֵי מְזוֹנוֹת וּמַאן דְּאָמַר נְכֵי מְזוֹנוֹת אֲבָל נְכֵי חַיָּה לָא דְּאָמַר לֵהּ אִתְּתָא דִּידִי פְּקִיחָא הִיא וְלָא מִבַּעְיָא חַיָּה
רַב פָּפָּא וְרַב הוּנָא בְּרֵהּ דְּרַב יְהוֹשֻׁעַ עֲבוּד עוֹבָדָא כְּוָתֵהּ דְּרַב נַחְמָן בְּשִׁשִּׁים
לִשָּׁנָא אַחֲרִינָא רַב פָּפָּא וְרַב הוּנָא בְּרֵהּ דְּרַב יְהוֹשֻׁעַ שָׁמוּ דִּקְלָא אַגַּב קַטִּינָא דְאַרְעָא
וְהִלְכְתָא כְּוָתֵהּ דְּרַב פָּפָּא וְרַב הוּנָא בְּרֵהּ דְּרַב יְהוֹשֻׁעַ בְּדִקְלָא (דַ)אֲרַמָּאָה וְהִלְכְתָא כְּוָתֵהּ דְּרֵישׁ גָּלוּתָא בְּדִקְלָא פָרְסָאָה
אֱלִיעֶזֶר זְעֵרָא

 *** דף נט: *** 

הֲוָה סָיֵם מְסָאנֵי אֻכָּמֵי וְקָאֵי בְּשׁוּקָא דִנְהַרְדְּעָא אַשְׁכְּחוּהּ דְּבֵי רֵישׁ גָּלוּתָא וַאֲמַרוּ לֵהּ מַאי שְׁנָא הָנֵי מְסָאנֵי אֲמַר לְהוּ דְּקָא מִאֲבִילְנָא אַיְּרוּשָׁלַיִם אֲמַרוּ לֵהּ אַתְּ חֲשִׁיבַתְּ לְאִתְאֲבוֹלֵי אַיְּרוּשָׁלַיִם סְבוּר יֻהֲרָא הֲוָה אַתְיוּהּ וְחַבְשׁוּהּ
אֲמַר לְהוּ גַּבְרָא רַבָּה אֲנָא אֲמַרוּ לֵהּ מְנָא יָדְעִינַן אֲמַר לְהוּ אוֹ אַתּוּן בְּעוֹ מִנַּאי מִלְּתָא אוֹ אֲנָא אִבְעֵי מִנַּיְכוּ מִלְּתָא אֲמַרוּ לֵהּ בְּעִי אַתְּ
אֲמַר לְהוּ הַאי מַאן דְּקַץ כֻּפְרָא מַאי מְשַׁלֵּם אֲמַרוּ לֵהּ מְשַׁלֵּם דְּמֵי כֻפְרָא וְהָא הֲווֹ תַּמְרֵי אֲמַרוּ לֵהּ מְשַׁלֵּם דְּמֵי תַמְרֵי אֲמַר לְהוּ וְהָא לָאו תַּמְרֵי שְׁקַל מִנֵּהּ
אֲמַרוּ לֵהּ אֵימָא לַן אַתְּ אֲמַר לְהוּ בְּשִׁשִּׁים אֲמַרוּ לֵהּ מַאן אָמַר כְּוָתָךְ אֲמַר לְהוּ הָא שְׁמוּאֵל חַי וּבֵית דִּינוֹ קַיָּם שַׁדַּרוּ קַמֵּהּ דִּשְׁמוּאֵל אָמַר לְהוּ שַׁפִּיר קָאָמַר לְכוּ בְּשִׁשִּׁים וְשַׁבְקוּהּ
רַבִּי שִׁמְעוֹן אוֹמֵר אָכְלָה פֵּרוֹת גְּמוּרִים כּוּ' מַאי טַעְמָא הָא דְּאָמַר רַחֲמָנָא וּבִעֵר בִּשְׂדֵה אַחֵר מְלַמֵּד שֶׁשָּׁמִין עַל גַּב הַשָּׂדֶה הָנֵי מִלֵּי מִדֵּי דִּצְרִיךְ לְשָׂדֶה הָנֵי כֵּוָן דְּלָא צְרִיכִי לְשָׂדֶה בְּעֵינַיְהוּ בָּעֵי שַׁלּוֹמֵי
אָמַר רַב הוּנָא בַּר חִיָּא אָמַר רַבִּי יִרְמְיָה בַּר אַבָּא דָּן רַב כְּרַבִּי מֵאִיר וּפְסַק הִלְכְתָא כְּרַבִּי שִׁמְעוֹן
דָּן רַב כְּרַבִּי מֵאִיר דְּתַנְיָא כָּתַב לָרִאשׁוֹן וְלֹא חָתְמָה לוֹ לַשֵּׁנִי וְחָתְמָה לוֹ אִבְּדָה כְּתֻבָּתָהּ דִּבְרֵי רַבִּי מֵאִיר רַבִּי יְהוּדָה אוֹמֵר יְכוֹלָה הִיא שֶׁתֹּאמַר נַחַת רוּחַ עָשִׂיתִי לְבַעְלִי אַתֶּם מָה לָכֶם עָלַי
וּפְסַק הִלְכְתָא כְּרַבִּי שִׁמְעוֹן כִּי הָא דִּתְנַן רַבִּי שִׁמְעוֹן אוֹמֵר אָכְלָה פֵּרוֹת גְּמוּרִין מְשַׁלֶּמֶת פֵּרוֹת גְּמוּרִין אִם סְאָה סְאָה אִם סָאתַיִם סָאתַיִם
מַתְנִי' הַמַּגְדִּישׁ בְּתוֹךְ שְׂדֵה חֲבֵרוֹ שֶׁלֹּא בִּרְשׁוּת וַאֲכָלָתַן בְּהֶמְתּוֹ שֶׁל בַּעַל הַשָּׂדֶה פָּטוּר וְאִם הֻזְּקָה בָּהֶן בַּעַל הַגָּדִישׁ חַיָּב וְאִם הִגְדִּישׁ בִּרְשׁוּת בַּעַל הַשָּׂדֶה חַיָּב
גְּמָ' לֵימָא תְּנַן דְּלָא כְּרַבִּי דְּאִי כְּרַבִּי הָאָמַר עַד שֶׁיְּקַבֵּל עָלָיו בַּעַל הַבַּיִת לִשְׁמֹר אָמַר רַב פָּפָּא הָכָא בְּנָטַר בֵּי דָרֵי עָסְקִינַן דְּכֵיוָן דַּאֲמַר לֵהּ עַיֵּל וּגְדוֹשׁ עַיֵּל וְאֶנְטַר לָךְ הוּא
מַתְנִי' הַשּׁוֹלֵחַ אֶת הַבְּעֵרָה בְּיַד חֵרֵשׁ שׁוֹטֶה וְקָטָן פָּטוּר בְּדִינֵי אָדָם וְחַיָּב בְּדִינֵי שָׁמַיִם שִׁלַּח בְּיַד פִּקֵּחַ הַפִּקֵּחַ חַיָּב
אֶחָד הֵבִיא אֶת הָאוּר וְאֶחָד הֵבִיא אֶת הָעֵצִים הַמֵּבִיא אֶת הָעֵצִים חַיָּב אֶחָד הֵבִיא אֶת הָעֵצִים וְאֶחָד הֵבִיא אֶת הָאוּר הַמֵּבִיא אֶת הָאוּר חַיָּב
בָּא אַחֵר וְלִבָּה הַמְלַבֶּה חַיָּב לִבְּתָה הָרוּחַ כֻּלָּן פְּטוּרִין
גְּמָ' אָמַר רֵישׁ לָקִישׁ מִשְּׁמֵהּ דְּחִזְקִיָּה לֹא שָׁנוּ אֶלָּא שֶׁמָּסַר לוֹ גַּחֶלֶת וְלִבָּהּ אֲבָל מָסַר לוֹ שַׁלְהֶבֶת חַיָּב מַאי טַעְמָא מַעֲשָׂיו קָא גָרְמוּ לוֹ
וְרַבִּי יוֹחָנָן אָמַר אֲפִלּוּ מָסַר לוֹ שַׁלְהֶבֶת פָּטוּר מַאי טַעְמָא צְבָתָא דְחֵרֵשׁ גָּרְמָה לוֹ וְלָא מִחַיַּב עַד שֶׁיִּמְסֹר לוֹ גְּוָזָא

 *** דף ס. *** 

סִלְתָּא שְׁרָגָא דְּהָהוּא וַדַּאי מַעֲשֵׂה דִידֵהּ גָּרְמוּ
שִׁלַּח בְּיַד פִּקֵּחַ הַפִּקֵּחַ חַיָּב וְכוּ' אָמַר רַב נַחְמָן בַּר יִצְחָק מַאן דְּתָנֵי לִבָּה לָא מִשְׁתַּבַּשׁ וּמַאן דְּתָנֵי נִבָּה לָא מִשְׁתַּבַּשׁ
מַאן דְּתָנֵי לִבָּה לָא מִשְׁתַּבַּשׁ דִּכְתִיב בְּלַבַּת אֵשׁ וּמַאן דְּתָנֵי נִבָּה לָא מִשְׁתַּבַּשׁ דִּכְתִיב בּוֹרֵא נִיב שְׂפָתָיִם
לִבְּתָה הָרוּחַ כֻּלָּן פְּטוּרִין תָּנוּ רַבָּנַן לִבָּה וְלִבְּתָה הָרוּחַ אִם יֵשׁ בְּלִבּוּיוֹ כְּדֵי לְלַבּוֹתָהּ חַיָּב וְאִם לָאו פָּטוּר
אַמַּאי לֶהֱוֵי כְּזוֹרֶה וְרוּחַ מְסַיַּעְתּוֹ
אָמַר אַבָּיֵי הָכָא בְּמַאי עָסְקִינַן כְּגוֹן שֶׁלִּבָּה מִצַּד אֶחָד וְלִבַּתּוּ הָרוּחַ מִצַּד אַחֵר רָבָא אָמַר כְּגוֹן שֶׁלִּבָּה בְּרוּחַ מְצוּיָה וְלִבַּתּוּ הָרוּחַ בְּרוּחַ שֶׁאֵינָהּ מְצוּיָה רַבִּי זֵירָא אָמַר כְּגוֹן דְּצַמְּרַהּ צַמּוֹרֵי
רַב אָשֵׁי אָמַר כִּי אָמְרִינַן זוֹרֶה וְרוּחַ מְסַיַּעְתּוֹ הָנֵי מִלֵּי לְעִנְיַן שַׁבָּת דִּמְלֶאכֶת מַחְשֶׁבֶת אָסְרָה תּוֹרָה אֲבָל הָכָא גְּרָמָא בְּעָלְמָא הוּא וּגְרָמָא בִּנְזָקִין פָּטוּר
מַתְנִי' הַשּׁוֹלֵחַ אֶת הַבְּעֵרָה וְאָכְלָה עֵצִים אוֹ אֲבָנִים אוֹ עָפָר חַיָּב שֶׁנֶּאֱמַר כִּי תֵצֵא אֵשׁ וּמָצְאָה קֹצִים וְנֶאֱכַל גָּדִישׁ אוֹ הַקָּמָה אוֹ הַשָּׂדֶה שַׁלֵּם יְשַׁלֵּם הַמַּבְעִר אֶת הַבְּעֵרָה
גְּמָ' אָמַר רָבָא לְמָה לִי דִּכְתַב רַחֲמָנָא קוֹצִים גָּדִישׁ קָמָה וְשָׂדֶה
צְרִיכִי דְּאִי כְּתַב רַחֲמָנָא קוֹצִים הֲוָה אָמֵינָא קוֹצִים הוּא דְּחַיַּב רַחֲמָנָא מִשּׁוּם דִּשְׁכִיחַ אֵשׁ גַּבַּיְהוּ וּשְׁכִיחַ דְּפָשַׁע אֲבָל גָּדִישׁ דְּלָא שְׁכִיחַ אֵשׁ גַּבַּיְהוּ וְלָא שְׁכִיחַ דְּפָשַׁע אֵימָא לָא וְאִי כְּתַב רַחֲמָנָא גָּדִישׁ הֲוָה אָמֵינָא גָּדִישׁ חַיַּב רַחֲמָנָא מִשּׁוּם דְּהֶפְסֵד מְרֻבֶּה הוּא אֲבָל קוֹצִים דְּהֶפְסֵד מוּעָט אֵימָא לָא
קָמָה לְמָה לִי מָה קָמָה בְּגָלוּי אַף כֹּל בְּגָלוּי
וּלְרַבִּי יְהוּדָה דִּמְחַיֵּב אַנִּזְקֵי טָמוּן בָּאֵשׁ קָמָה לְמָה לִי לְרַבּוֹת כׇּל בַּעֲלֵי קוֹמָה וְרַבָּנַן לְרַבּוֹת כׇּל בַּעֲלֵי קוֹמָה מְנָא לְהוּ נָפְקָא לְהוּ מֵאוֹ הַקָּמָה
וְרַבִּי יְהוּדָה אוֹ מִבְּעֵי לֵהּ לְחַלֵּק וְרַבָּנַן לְחַלֵּק מְנָא לְהוּ נָפְקָא לְהוּ מֵאוֹ הַשָּׂדֶה
וְרַבִּי יְהוּדָה אַיְּדֵי דִּכְתַב רַחֲמָנָא אוֹ הַקָּמָה כְּתַב אוֹ הַשָּׂדֶה
שָׂדֶה לְמָה לִי לְאֵתוֹיֵי לִחֲכָה נִירוֹ וְסִכְסְכָה אֲבָנָיו וְלִכְתֹּב רַחֲמָנָא שָׂדֶה וְלָא בָּעֵי הָנָךְ צְרִיכָא דְּאִי כְּתַב רַחֲמָנָא שָׂדֶה הֲוָה אָמֵינָא מַה שֶּׁבַּשָּׂדֶה אִין מִדֵּי אַחֲרִינָא לָא קָא מַשְׁמַע לַן
אָמַר רַבִּי שְׁמוּאֵל בַּר נַחְמָנִי אָמַר רַבִּי יוֹנָתָן אֵין פֻּרְעָנוּת בָּאָה לָעוֹלָם אֶלָּא בִּזְמַן שֶׁהָרְשָׁעִים בָּעוֹלָם וְאֵינָהּ מַתְחֶלֶת אֶלָּא מִן הַצַּדִּיקִים תְּחִלָּה שֶׁנֶּאֱמַר כִּי תֵצֵא אֵשׁ וּמָצְאָה קֹצִים אֵימָתַי אֵשׁ יוֹצְאָה בִּזְמַן שֶׁקּוֹצִים מְצוּיִין לָהּ וְאֵינָהּ מַתְחֶלֶת אֶלָּא מִן הַצַּדִּיקִים תְּחִלָּה שֶׁנֶּאֱמַר וְנֶאֱכַל גָּדִישׁ וְאָכַל גָּדִישׁ לֹא נֶאֱמַר אֶלָּא וְנֶאֱכַל גָּדִישׁ שֶׁנֶּאֱכַל גָּדִישׁ כְּבָר
תָּאנֵי רַב יוֹסֵף מַאי דִּכְתִיב וְאַתֶּם לֹא תֵצְאוּ אִישׁ מִפֶּתַח בֵּיתוֹ עַד בֹּקֶר כֵּיוָן שֶׁנִּתַּן רְשׁוּת לַמַּשְׁחִית אֵינוֹ מַבְחִין בֵּין צַדִּיקִים לִרְשָׁעִים וְלֹא עוֹד אֶלָּא שֶׁמַּתְחִיל מִן הַצַּדִּיקִים תְּחִלָּה שֶׁנֶּאֱמַר וְהִכְרַתִּי מִמֵּךְ צַדִּיק וְרָשָׁע
בָּכֵי רַב יוֹסֵף כֻּלֵּי הַאי נָמֵי לְאַיִן דּוֹמִין אֲמַר לֵהּ אַבָּיֵי טֵיבוּתָא הוּא לְגַבַּיְהוּ דִּכְתִיב כִּי מִפְּנֵי הָרָעָה נֶאֱסַף הַצַּדִּיק
אָמַר רַב יְהוּדָה אָמַר רַב

 *** דף ס: *** 

לְעוֹלָם יִכָּנֵס אָדָם בְּכִי טוֹב וְיֵצֵא בְּכִי טוֹב שֶׁנֶּאֱמַר וְאַתֶּם לֹא תֵצְאוּ אִישׁ מִפֶּתַח בֵּיתוֹ עַד בֹּקֶר
תָּנוּ רַבָּנַן דֶּבֶר בָּעִיר כַּנֵּס רַגְלֶיךָ שֶׁנֶּאֱמַר וְאַתֶּם לֹא תֵצְאוּ אִישׁ מִפֶּתַח בֵּיתוֹ עַד בֹּקֶר וְאוֹמֵר לֵךְ עַמִּי בֹּא בַחֲדָרֶיךָ וּסְגֹר דְּלָתְךָ בַּעֲדֶךָ וְאוֹמֵר מִחוּץ תְּשַׁכֶּל חֶרֶב וּמֵחֲדָרִים אֵימָה
מַאי וְאוֹמֵר וְכִי תֵּימָא הָנֵי מִלֵּי בְּלֵילְיָא אֲבָל בִּימָמָא לָא תָּא שְׁמַע לֵךְ עַמִּי בֹּא בַחֲדָרֶיךָ וּסְגֹר דְּלָתְךָ
וְכִי תֵּימָא הָנֵי מִלֵּי [הֵיכָא] דְּלֵיכָּא אֵימָה מִגַּוַּאי אֲבָל הֵיכָא דְּאִכָּא אֵימָה מִגַּוַּאי כִּי נָפֵק יָתֵב בֵּינֵי אִינָשֵׁי בְּצַוְתָּא בְּעָלְמָא טְפֵי מְעַלֵּי תָּא שְׁמַע מִחוּץ תְּשַׁכֶּל חֶרֶב וּמֵחֲדָרִים אֵימָה אַף עַל גַּב דְּמֵחֲדָרִים אֵימָה מִחוּץ תְּשַׁכֶּל חֶרֶב
רָבָא בְּעִדָּן רִתְחָא הֲוָה סָכַר כַּוֵּי דִּכְתִיב כִּי עָלָה מָוֶת בְּחַלּוֹנֵינוּ
תָּנוּ רַבָּנַן רָעָב בָּעִיר פַּזֵּר רַגְלֶיךָ שֶׁנֶּאֱמַר וַיְהִי רָעָב בָּאָרֶץ וַיֵּרֶד אַבְרָם מִצְרַיְמָה [לָגוּר] (וַיָּגׇר) שָׁם וְאוֹמֵר אִם אָמַרְנוּ נָבוֹא הָעִיר וְהָרָעָב בָּעִיר וָמַתְנוּ שָׁם
מַאי וְאוֹמֵר וְכִי תֵּימָא הָנֵי מִלֵּי הֵיכָא דְּלֵיכָּא סְפֵק נְפָשׁוֹת אֲבָל הֵיכָא דְּאִכָּא סְפֵק נְפָשׁוֹת לָא תָּא שְׁמַע לְכוּ וְנִפְּלָה אֶל מַחֲנֵה אֲרָם אִם יְחַיֻּנוּ נִחְיֶה
תָּנוּ רַבָּנַן דֶּבֶר בָּעִיר אַל יְהַלֵּךְ אָדָם בְּאֶמְצַע הַדֶּרֶךְ מִפְּנֵי שֶׁמַּלְאַךְ הַמָּוֶת מְהַלֵּךְ בְּאֶמְצַע הַדְּרָכִים דְּכֵוָן דִּיהִיבָא לֵהּ רְשׁוּתָא מְסַגֵּי לְהֶדְיָא שָׁלוֹם בָּעִיר אַל יְהַלֵּךְ בְּצִדֵּי דְרָכִים דְּכֵוָן דְּלֵית לֵהּ רְשׁוּתָא מִחַבֵּי חַבּוֹיֵי וּמְסַגֵּי
תָּנוּ רַבָּנַן דֶּבֶר בָּעִיר אַל יִכָּנֵס אָדָם יָחִיד לְבֵית הַכְּנֶסֶת שֶׁמַּלְאַךְ הַמָּוֶת מַפְקִיד שָׁם כֵּלָיו וְהָנֵי מִלֵּי הֵיכָא דְּלָא קָרוּ בֵּהּ דַּרְדְּקֵי וְלָא מְצַלּוּ בֵּהּ עֲשָׂרָה
תָּנוּ רַבָּנַן כְּלָבִים בּוֹכִים מַלְאַךְ הַמָּוֶת בָּא לָעִיר כְּלָבִים מְשַׂחֲקִים אֵלִיָּהוּ הַנָּבִיא בָּא לָעִיר וְהָנֵי מִלֵּי דְּלֵית בְּהוּ נְקֵבָה
יָתֵב רַב אַמֵּי וְרַב אַסִּי קַמֵּהּ דְּרַבִּי יִצְחָק נַפָּחָא מָר אֲמַר לֵהּ לֵימָא מָר שְׁמַעְתְּתָא וּמָר אֲמַר לֵהּ לֵימָא מָר אַגָּדְתָּא פָּתַח לְמֵימַר אַגָּדְתָּא וְלָא שָׁבֵק מָר פָּתַח לְמֵימַר שְׁמַעְתָּתָא וְלָא שָׁבֵק מָר
אָמַר לָהֶם אֶמְשֹׁל לָכֶם מָשָׁל לְמָה הַדָּבָר דּוֹמֶה לְאָדָם שֶׁיֵּשׁ לוֹ שְׁתֵּי נָשִׁים אַחַת יַלְדָּה וְאַחַת זְקֵנָה יַלְדָּה מְלַקֶּטֶת לוֹ לְבָנוֹת זְקֵנָה מְלַקֶּטֶת לוֹ שְׁחוֹרוֹת נִמְצָא קֵרֵחַ מִכָּאן וּמִכָּאן
אָמַר לָהֶן אִי הָכִי אֵימָא לְכוּ מִלְּתָא דְּשָׁוְיָא לְתַרְוַיְכוּ כִּי תֵצֵא אֵשׁ וּמָצְאָה קֹצִים תֵּצֵא מֵעַצְמָהּ שַׁלֵּם יְשַׁלֵּם הַמַּבְעִר אֶת הַבְּעֵרָה אָמַר הַקָּדוֹשׁ בָּרוּךְ הוּא עָלַי לְשַׁלֵּם אֶת הַבְּעֵרָה שֶׁהִבְעַרְתִּי
אֲנִי הִצַּתִּי אֵשׁ בְּצִיּוֹן שֶׁנֶּאֱמַר וַיַּצֶּת אֵשׁ בְּצִיּוֹן וַתֹּאכַל יְסוֹדֹתֶיהָ וַאֲנִי עָתִיד לִבְנוֹתָהּ בָּאֵשׁ שֶׁנֶּאֱמַר וַאֲנִי אֶהְיֶה לָהּ חוֹמַת אֵשׁ סָבִיב וּלְכָבוֹד אֶהְיֶה בְתוֹכָהּ
שְׁמַעְתְּתָא פָּתַח הַכָּתוּב בְּנִזְקֵי מָמוֹנוֹ וְסִיֵּם בְּנִזְקֵי גּוּפוֹ לוֹמַר לָךְ אִשּׁוֹ מִשּׁוּם חִצָּיו
וַיִּתְאַוֶּה דָוִד וַיֹּאמַר מִי יַשְׁקֵנִי מַיִם מִבֹּאר בֵּית לֶחֶם אֲשֶׁר בַּשָּׁעַר וַיִּבְקְעוּ שְׁלֹשֶׁת הַגִּבֹּרִים בְּמַחֲנֵה פְלִשְׁתִּים וַיִּשְׁאֲבוּ מַיִם מִבֹּאר בֵּית לֶחֶם אֲשֶׁר בַּשַּׁעַר [וְגוֹ']
מַאי קָא מִבַּעְיָא לֵהּ אָמַר רָבָא אָמַר רַב נַחְמָן טָמוּן בָּאֵשׁ קָמִבַּעְיָא לֵהּ אִי כְּרַבִּי יְהוּדָה אִי כְּרַבָּנַן וּפְשַׁטוּ לֵהּ מַאי דִּפְשַׁטוּ לֵהּ
רַב הוּנָא אָמַר גְּדִישִׁים דִּשְׂעוֹרִים דְּיִשְׂרָאֵל הֲווֹ דַּהֲווֹ מִטַּמְּרִי פְּלִשְׁתִּים בְּהוּ וְקָא מִבַּעְיָא לֵהּ מַהוּ לְהַצִּיל עַצְמוֹ בְּמָמוֹן חֲבֵרוֹ
שְׁלַחוּ לֵהּ אָסוּר לְהַצִּיל עַצְמוֹ בְּמָמוֹן חֲבֵרוֹ אֲבָל אַתָּה מֶלֶךְ אַתָּה [וּמֶלֶךְ] פּוֹרֵץ לַעֲשׂוֹת לוֹ דֶּרֶךְ וְאֵין מוֹחִין בְּיָדוֹ
וְרַבָּנַן וְאִיתֵּימָא רַבָּה בַּר מָרִי אָמְרוּ גְּדִישִׁים דִּשְׂעוֹרִין דְּיִשְׂרָאֵל הֲווֹ וּגְדִישִׁין דַּעֲדָשִׁים דִּפְלִשְׁתִּים וְקָא מִבַּעְיָא לְהוּ מַהוּ לִטּוֹל גְּדִישִׁין שֶׁל שְׂעוֹרִין דְּיִשְׂרָאֵל לִתֵּן לִפְנֵי בְּהֶמְתּוֹ עַל מְנָת לְשַׁלֵּם גְּדִישִׁין שֶׁל עֲדָשִׁים דִּפְלִשְׁתִּים
שְׁלַחוּ לֵהּ חֲבֹל יָשִׁיב רָשָׁע גְּזֵלָה יְשַׁלֵּם אַף עַל פִּי שֶׁגְּזֵלָה מְשַׁלֵּם רָשָׁע הוּא אֲבָל אַתָּה מֶלֶךְ אַתָּה וּמֶלֶךְ פּוֹרֵץ לַעֲשׂוֹת לוֹ דֶּרֶךְ וְאֵין מוֹחִין בְּיָדוֹ
בִּשְׁלָמָא לְמַאן דְּאָמַר לְאַחְלוֹפֵי הַיְנוּ דִּכְתִיב חַד קְרָא וַתְּהִי שָׁם חֶלְקַת הַשָּׂדֶה מְלֵאָה עֲדָשִׁים וּכְתִיב חַד קְרָא וַתְּהִי חֶלְקַת הַשָּׂדֶה מְלֵאָה שְׂעוֹרִים
אֶלָּא לְמַאן דְּאָמַר לְמִקְלֵי מַאי אִבַּעְיָא לְהוּ לְהָנֵי תְּרֵי קְרָאֵי אָמַר לָךְ דַּהֲווֹ נָמֵי גְּדִישִׁים דַּעֲדָשִׁים דְּיִשְׂרָאֵל דַּהֲווֹ מִטַּמְּרוּ בְּהוּ פְּלִשְׁתִּים
בִּשְׁלָמָא לְמַאן דְּאָמַר לְמִקְלֵי הַיְנוּ דִּכְתִיב וַיִּתְיַצֵּב בְּתוֹךְ הַחֶלְקָה וַיַּצִּילֶהָ אֶלָּא לְמַאן דְּאָמַר לְאַחְלוֹפֵי מַאי וַיַּצִּילֶהָ
דְּלָא שְׁבַק לְהוּ לְאַחְלוֹפֵי
בִּשְׁלָמָא הָנֵי תַּרְתֵּי הַיְנוּ דִּכְתִיב תְּרֵי קְרָאֵי

 *** דף סא. *** 

אֶלָּא לְמַאן דְּאָמַר טָמוּן בָּאֵשׁ קָמִבַּעְיָא לֵהּ מַאי אִבְּעִי לֵהּ קְרָאֵי אָמַר לָךְ טָמוּן וַחֲדָא מֵהָנָךְ קָמִבַּעְיָא לֵהּ
בִּשְׁלָמָא לְמַאן דְּאָמַר הָנֵי תַּרְתֵּי הַיְנוּ דִּכְתִיב וְלֹא אָבָה (דָּוִד) לִשְׁתוֹתָם אֲמַר כֵּוָן דְּאִכָּא אִסּוּרָא לָא נִיחָא לִי אֶלָּא לְמַאן דְּאָמַר טָמוּן בָּאֵשׁ קָא מִבַּעְיָא לֵהּ מִכְּדִי גְּמָרָא הוּא דִּשְׁלַחוּ לֵהּ מַאי לֹא אָבָה (דָּוִד) לִשְׁתוֹתָם
דְּלָא אַמְרִינְהוּ מִשְּׁמַיְהוּ אָמַר כָּךְ מְקֻבְּלַנִי מִבֵּית דִּינוֹ שֶׁל שְׁמוּאֵל הָרָמָתִי כׇּל הַמּוֹסֵר עַצְמוֹ לָמוּת עַל דִּבְרֵי תוֹרָה אֵין אוֹמְרִים דְּבַר הֲלָכָה מִשְּׁמוֹ
וַיַּסֵּךְ אֹתָם לַה' בִּשְׁלָמָא לְמַאן דְּאָמַר הָנֵי תַּרְתֵּי מִשּׁוּם דַּעֲבַד לְשֵׁם שָׁמַיִם אֶלָּא לְמַאן דְּאָמַר טָמוּן בָּאֵשׁ מַאי וַיַּסֵּךְ אֹתָם לַה' דְּאַמְרִינְהוּ מִשְּׁמָא דִגְמָרָא
מַתְנִי' עָבְרָה גָּדֵר שֶׁהוּא גָּבוֹהַּ אַרְבַּע אַמּוֹת אוֹ דֶרֶךְ הָרַבִּים אוֹ נָהָר פָּטוּר
גְּמָ' וְהָתַנְיָא עָבְרָה גָּדֵר שֶׁהוּא גָּבוֹהַּ אַרְבַּע אַמּוֹת חַיָּב
אָמַר רַב פָּפָּא תַּנָּא דִּידַן קָא חָשֵׁב מִלְּמַעְלָה לְמַטָּה שֵׁשׁ אַמּוֹת פָּטוּר חָמֵשׁ אַמּוֹת פָּטוּר עַד אַרְבַּע אַמּוֹת פָּטוּר תַּנָּא בָּרָא מִלְּמַטָּה לְמַעְלָה קָא חָשֵׁב שְׁתֵּי אַמּוֹת חַיָּב שָׁלֹשׁ אַמּוֹת חַיָּב עַד אַרְבַּע אַמּוֹת חַיָּב
אָמַר רָבָא אַרְבַּע אַמּוֹת שֶׁאָמְרוּ דְּפָטוּר אֲפִלּוּ בִּשְׂדֵה קוֹצִים אָמַר רַב פָּפָּא וּמִשְּׂפַת קוֹצִים וּלְמַעְלָה אַרְבַּע אַמּוֹת
אָמַר רַב לֹא שָׁנוּ אֶלָּא בְּקוֹלַחַת אֲבָל בְּנִכְפֶּפֶת אֲפִלּוּ עַד מֵאָה אַמָּה חַיָּב וּשְׁמוּאֵל אָמַר מַתְנִיתִין בְּנִכְפֶּפֶת אֲבָל בְּקוֹלַחַת אֲפִלּוּ כׇּל שֶׁהוּא פָּטוּר
תַּנְיָא כְּוָתֵהּ דְּרַב בַּמֶּה דְּבָרִים אֲמוּרִים בְּקוֹלַחַת אֲבָל בְּנִכְפֶּפֶת וְעֵצִים מְצוּיִין לָהּ אֲפִלּוּ עַד מֵאָה מִיל חַיָּב עָבְרָה נָהָר אוֹ שְׁלוּלִית שֶׁהֵם רְחָבִים שְׁמוֹנֶה אַמּוֹת פָּטוּר
דֶּרֶךְ הָרַבִּים מַאן תַּנָּא אָמַר רָבָא רַבִּי אֱלִיעֶזֶר הִיא דִּתְנַן רַבִּי אֱלִיעֶזֶר אוֹמֵר שֵׁשׁ עֶשְׂרֵה אַמּוֹת כְּדֶרֶךְ רְשׁוּת הָרַבִּים (פָּטוּר)
אוֹ נָהָר רַב אָמַר נָהָר מַמָּשׁ וּשְׁמוּאֵל אָמַר אֲרִיתָּא דְּדַלָּאֵי
מַאן דְּאָמַר נְהַר מַמָּשׁ אַף עַל גַּב דְּלֵיכָּא מַיָּא וּמַאן דְּאָמַר אֲרִיתָּא דְּדַלָּאֵי אִי אִית בֵּהּ מַיָּא אִין אֲבָל לֵית בֵּהּ מַיָּא לָא
תְּנַן הָתָם וְאֵלּוּ מַפְסִיקִין לַפֵּאָה הַנַּחַל וְהַשְּׁלוּלִית וְדֶרֶךְ הַיָּחִיד וְדֶרֶךְ הָרַבִּים
מַאי שְׁלוּלִית אָמַר רַב יְהוּדָה אָמַר שְׁמוּאֵל מְקוֹם שֶׁמֵּי גְשָׁמִים שׁוֹלְלִין שָׁם רַב בִּיבִי אָמַר רַבִּי יוֹחָנָן אַמַּת הַמַּיִם שֶׁמְּחַלֶּקֶת שָׁלָל לַאֲגַפֶּיהָ
מַאן דְּאָמַר מְקוֹם שֶׁמֵּי גְשָׁמִים שׁוֹלְלִין שָׁם כׇּל שֶׁכֵּן אַמַּת הַמַּיִם וּמַאן דְּאָמַר אַמַּת הַמַּיִם אֲבָל מְקוֹם שֶׁמֵּי גְשָׁמִים שׁוֹלְלִין שָׁם לָא מַפְסְקִי דְּהָנְהוּ

 *** דף סא: *** 

(בָּאגָנֵי) [נְגָאנֵי] דְאַרְעָא מִקְּרוּ
מַתְנִי' הַמַּדְלִיק בְּתוֹךְ שֶׁלּוֹ עַד כַּמָּה תַּעֲבֹר הַדְּלֵקָה רַבִּי אֶלְעָזָר בֶּן עֲזַרְיָה אוֹמֵר רוֹאִין אוֹתוֹ כְּאִלּוּ הוּא בְּאֶמְצַע בֵּית כֹּר רַבִּי אֱלִיעֶזֶר אוֹמֵר שֵׁשׁ עֶשְׂרֵה אַמּוֹת כְּדֶרֶךְ רְשׁוּת הָרַבִּים רַבִּי עֲקִיבָא אוֹמֵר חֲמִשִּׁים אַמָּה רַבִּי שִׁמְעוֹן אוֹמֵר שַׁלֵּם יְשַׁלֵּם הַמַּבְעִר אֶת הַבְּעֵרָה הַכֹּל לְפִי הַדְּלֵקָה
גְּמָ' וְלֵית לֵהּ לְרַבִּי שִׁמְעוֹן שִׁעוּרָא בִּדְלֵקָה
וְהָתְנַן לֹא יַעֲמִיד אָדָם תַּנּוּר בְּתוֹךְ הַבַּיִת אֶלָּא אִם כֵּן יֵשׁ עַל גַּבּוֹ גֹּבַהּ דְּאַרְבַּע אַמּוֹת הָיָה מַעֲמִידוֹ בַּעֲלִיָּה עַד שֶׁיְּהֵא תַּחְתָּיו מַעֲזִיבָה שְׁלֹשָׁה טְפָחִים וּבַכִּירָה טֶפַח וְאִם הִזִּיק מְשַׁלֵּם מַה שֶּׁהִזִּיק
רַבִּי שִׁמְעוֹן אוֹמֵר לֹא נֶאֶמְרוּ שִׁעוּרִין הַלָּלוּ אֶלָּא שֶׁאִם הִזִּיק פָּטוּר מִלְּשַׁלֵּם
אָמַר רַב נַחְמָן אָמַר רַבָּה בַּר אֲבוּהּ הַכֹּל לְפִי גֹּבַהּ הַדְּלֵקָה
אָמַר רַב יוֹסֵף אָמַר רַב יְהוּדָה אָמַר שְׁמוּאֵל הֲלָכָה כְּרַבִּי שִׁמְעוֹן וְכֵן אָמַר רַב נַחְמָן אָמַר שְׁמוּאֵל הֲלָכָה כְּרַבִּי שִׁמְעוֹן
מַתְנִי' הַמַּדְלִיק אֶת הַגָּדִישׁ וְהָיוּ בּוֹ כֵּלִים וְדָלְקוּ רַבִּי יְהוּדָה אוֹמֵר מְשַׁלֵּם מַה שֶּׁבְּתוֹכוֹ וַחֲכָמִים אוֹמְרִים אֵינוֹ מְשַׁלֵּם אֶלָּא גָּדִישׁ שֶׁל חִטִּין אוֹ שֶׁל שְׂעוֹרִין
הָיָה גְּדִי כָּפוּת לוֹ וְעֶבֶד סָמוּךְ לוֹ וְנִשְׂרַף עִמּוֹ חַיָּב עֶבֶד כָּפוּת לוֹ וּגְדִי סָמוּךְ לוֹ וְנִשְׂרַף עִמּוֹ פָּטוּר
וּמוֹדִים חֲכָמִים לְרַבִּי יְהוּדָה בְּמַדְלִיק אֶת הַבִּירָה שֶׁהוּא מְשַׁלֵּם כׇּל מַה שֶּׁבְּתוֹכָהּ שֶׁכֵּן דֶּרֶךְ בְּנֵי אָדָם לְהַנִּיחַ בַּבָּתִּים
גְּמָ' אָמַר רַב כָּהֲנָא מַחֲלֹקֶת בְּמַדְלִיק בְּתוֹךְ שֶׁלּוֹ וְהָלְכָה וְאָכְלָה בְּתוֹךְ שֶׁל חֲבֵרוֹ דְּרַבִּי יְהוּדָה מְחַיַּב אַנִּזְקֵי טָמוּן בָּאֵשׁ וְרַבָּנַן פָּטְרִי אֲבָל בְּמַדְלִיק בְּתוֹךְ שֶׁל חֲבֵרוֹ דִּבְרֵי הַכֹּל מְשַׁלֵּם כׇּל מַה שֶּׁבְּתוֹכוֹ
אֲמַר לֵהּ רָבָא אִי הָכִי אַדְּתָנֵי סֵיפָא מוֹדִים חֲכָמִים לְרַבִּי יְהוּדָה בְּמַדְלִיק אֶת הַבִּירָה שֶׁמְּשַׁלֵּם כׇּל מַה שֶּׁבְּתוֹכָהּ שֶׁכֵּן דֶּרֶךְ בְּנֵי אָדָם לְהַנִּיחַ בַּבָּתִּים לִפְלוֹג וְלִתְנֵי בְּדִידַהּ בַּמֶּה דְּבָרִים אֲמוּרִים בְּמַדְלִיק בְּתוֹךְ שֶׁלּוֹ וְהָלְכָה וְאָכְלָה בְּתוֹךְ שֶׁל חֲבֵרוֹ אֲבָל מַדְלִיק בְּתוֹךְ שֶׁל חֲבֵרוֹ דִּבְרֵי הַכֹּל מְשַׁלֵּם כׇּל מַה שֶּׁהָיָה בְּתוֹכוֹ
אֶלָּא אָמַר רָבָא בְּתַרְתֵּי פְּלִיגִי פְּלִיגִי בְּמַדְלִיק בְּתוֹךְ שֶׁלּוֹ וְהָלְכָה וְאָכְלָה בְּתוֹךְ שֶׁל חֲבֵרוֹ דְּרַבִּי יְהוּדָה מְחַיַּב אַטָּמוּן בָּאֵשׁ וְרַבָּנַן סָבְרִי לָא מִחַיַּב וּפְלִיגִי נָמֵי בְּמַדְלִיק בְּשֶׁל חֲבֵרוֹ דְּרַבִּי יְהוּדָה סָבַר מְשַׁלֵּם כׇּל מַה שֶּׁבְּתוֹכוֹ וַאֲפִלּוּ אַרְנְקִי וְרַבָּנַן סָבְרִי כֵּלִים שֶׁדַּרְכָּן לְהַטְמִין בְּגָדִישׁ כְּגוֹן מוֹרִגִּין וּכְלֵי בָּקָר הוּא דִּמְשַׁלֵּם כֵּלִים שֶׁאֵין דַּרְכָּן לְהַטְמִין בְּגָדִישׁ לָא מְשַׁלֵּם
תָּנוּ רַבָּנַן הַמַּדְלִיק אֶת הַגָּדִישׁ וְהָיוּ בּוֹ כֵּלִים וְדָלְקוּ רַבִּי יְהוּדָה אוֹמֵר מְשַׁלֵּם כׇּל מַה שֶּׁהָיָה בְּתוֹכוֹ וַחֲכָמִים אוֹמְרִים אֵינוֹ מְשַׁלֵּם אֶלָּא גָּדִישׁ שֶׁל חִטִּין אוֹ גָדִישׁ שֶׁל שְׂעוֹרִין וְרוֹאִין מְקוֹם כֵּלִים כְּאִלּוּ הוּא מָלֵא תְּבוּאָה

 *** דף סב. *** 

בַּמֶּה דְּבָרִים אֲמוּרִים בְּמַדְלִיק בְּתוֹךְ שֶׁלּוֹ וְהָלְכָה וְדָלְקָה בְּתוֹךְ שֶׁל חֲבֵרוֹ אֲבָל מַדְלִיק בְּתוֹךְ שֶׁל חֲבֵרוֹ דִּבְרֵי הַכֹּל מְשַׁלֵּם כׇּל מַה שֶּׁהָיָה בְּתוֹכוֹ
וּמוֹדֶה רַבִּי יְהוּדָה לַחֲכָמִים בְּמַשְׁאִיל מָקוֹם לַחֲבֵרוֹ לְהַגְדִּישׁ גָּדִישׁ וְהִגְדִּישׁ וְהִטְמִין שֶׁאֵין מְשַׁלֵּם אֶלָּא דְּמֵי גָדִישׁ בִּלְבָד לְהַגְדִּישׁ חִטִּין וְהִגְדִּישׁ שְׂעוֹרִין שְׂעוֹרִין וְהִגְדִּישׁ חִטִּין חִטִּין וְחִפָּן בִּשְׂעוֹרִין שְׂעוֹרִין וְחִפָּן בְּחִטִּים שֶׁאֵינוֹ מְשַׁלֵּם אֶלָּא דְּמֵי שְׂעוֹרִין בִּלְבָד
אָמַר רָבָא הַנּוֹתֵן דִּינַר זָהָב לְאִשָּׁה וְאָמַר לָהּ הִזָּהֲרִי בּוֹ שֶׁל כֶּסֶף הוּא הִזִּיקַתּוּ מְשַׁלֶּמֶת דִּינַר זָהָב מִשּׁוּם דְּאָמַר לַהּ מַאי הֲוָה לִיךְ גַּבֵּהּ דְּאַזַּקְתֵּהּ פָּשְׁעָה בּוֹ מְשַׁלֶּמֶת שֶׁל כֶּסֶף דְּאָמְרָה לֵהּ נְטִירוּתָא דְכַסְפָּא קַבֵּלִי עֲלַי נְטִירוּתָא דְּדַהֲבָא לָא קַבֵּלִי עֲלַי
אֲמַר לֵהּ רַב מָרְדֳּכַי לְרַב אָשֵׁי אַתּוּן בִּדְרָבָא מַתְנִיתוּ לַהּ אֲנַן מִמַּתְנִיתָא פְּשִׁיטָא לַן חִטִּין וְחִפָּן בִּשְׂעוֹרִין שְׂעוֹרִין וְחִפָּן בְּחִטִּין אֵינוֹ מְשַׁלֵּם אֶלָּא דְּמֵי שְׂעוֹרִין בִּלְבָד אַלְמָא אֲמַר לֵהּ נְטִירוּתָא דִשְׂעָרֵי קַבֵּלִי עֲלַי הָכָא נָמֵי אֲמַרָה לֵהּ נְטִירוּתָא דְּדַהֲבָא לָא קַבֵּלִי עֲלַי
אָמַר רַב שְׁמַעִית מִלְּתָא לְרַבִּי יְהוּדָה וְלָא יָדַעְנָא מַאי הִיא אָמַר שְׁמוּאֵל וְלָא יָדַע אַבָּא מַאי שְׁמִעַ לֵהּ לְרַבִּי יְהוּדָה דִּמְחַיֵּב עַל נִזְקֵי טָמוּן בָּאֵשׁ עָשׂוּ תַּקָּנַת נִגְזָל בְּאִשּׁוֹ
בָּעֵי אַמֵּימָר עָשׂוּ תַּקָּנַת נִגְזָל בְּמָסוֹר אוֹ לָא אַלִּבָּא דְּמַאן דְּאָמַר לָא דָּיְנִינַן דִּינָא דִגְרָמֵי לָא תִּבְּעֵי לָךְ דְּמָסוֹרוֹת נָמֵי לָא דָּיְנִינַן
אֶלָּא כִּי תִּבְּעֵי לָךְ אַלִּבָּא דְּמַאן דְּאָמַר דָּיְנִינַן דִּינָא דִגְרָמֵי עָשׂוּ תַּקָּנַת נִגְזָל בְּמָסוֹר דְּמִשְׁתְּבַע וְשָׁקֵל אוֹ לָא תֵּקוּ
הָהוּא גַּבְרָא דִּבְטַשׁ בְּכַסְפְּתָא דְחַבְרֵהּ שַׁדְיַהּ בְּנַהֲרָא אֲתָא מָרֵהּ וְאָמַר הָכִי וְהָכִי הֲוָה לִי בְּגַוַּהּ יָתֵב רַב אָשֵׁי וְקָא מְעַיֵּן בֵּהּ כִּי הַאי גַוְנָא מַאי
אֲמַר לֵהּ רָבִינָא לְרַב אַחָא בְּרֵהּ דְּרָבָא וְאָמְרִי לַהּ רַב אַחָא בְּרֵהּ דְּרָבָא לְרַב אָשֵׁי לָאו הַיְנוּ מַתְנִיתִין דִּתְנַן וּמוֹדִים חֲכָמִים לְרַבִּי יְהוּדָה בְּמַדְלִיק אֶת הַבִּירָה שֶׁמְּשַׁלֵּם כׇּל מַה שֶּׁבְּתוֹכוֹ שֶׁכֵּן דֶּרֶךְ בְּנֵי אָדָם לְהַנִּיחַ בַּבָּתִּים
אֲמַר לֵהּ אִי דְּקָא טָעֵן זוּזֵי הָכָא נָמֵי הָכָא בְּמַאי עָסְקִינַן דְּקָא טָעֵן מַרְגָּנִיתָא מַאי מִי מַנְּחִי אִינָשֵׁי מַרְגָּנִיתָא בְּכַסְפְּתָא אוֹ לָא תֵּקוּ
אֲמַר לֵהּ רַב יֵמַר לְרַב אָשֵׁי טָעֵן כָּסָא דְכַסְפָּא בְּבִירָה מַאי אֲמַר לֵהּ (חָזֵינָא) [חָזֵינַן] אִי אִינִישׁ אֲמִיד הוּא דְּאִית לֵהּ כָּסָא דְכַסְפָּא אִי נָמֵי אִינִישׁ מְהֵימְנָא הוּא דְּמַפְקְדִי אִינָשֵׁי גַּבֵּהּ מִשְׁתְּבַע וְשָׁקֵל וְאִי לָא לָאו כֹּל כְּמִנֵּהּ
אֲמַר לֵהּ רַב אַדָּא בְּרֵהּ דְּרַב אַוְיָא לְרַב אָשֵׁי מָה בֵּין גַּזְלָן לְחַמְסָן אֲמַר לֵהּ חַמְסָן יָהֵיב דְּמֵי גַּזְלָן לָא יָהֵב דְּמֵי
אֲמַר לֵהּ אִי יָהֵב דְּמֵי חַמְסָן קָרֵית לֵהּ וְהָאָמַר רַב הוּנָא תְּלוּהּ וְזַבֵּן זְבִינֵהּ זְבִינֵי לָא קַשְׁיָא הָא דְּאָמַר רוֹצֶה אֲנִי הָא דְּלָא אָמַר רוֹצֶה אֲנִי

 *** דף סב: *** 

מַתְנִי' גֵּץ שֶׁיָּצָא מִתַּחַת הַפַּטִּישׁ וְהִזִּיק חַיָּב
גָּמָל שֶׁהָיָה טָעוּן פִּשְׁתָּן וְעָבַר בִּרְשׁוּת הָרַבִּים וְנִכְנְסָה פִּשְׁתָּנוֹ לְתוֹךְ הַחֲנוּת וְדָלְקָה בְּנֵרוֹ שֶׁל חֶנְוָנִי וְהִדְלִיק אֶת הַבִּירָה בַּעַל גָּמָל חַיָּב הִנִּיחַ חֶנְוָנִי נֵרוֹ מִבַּחוּץ הַחֶנְוָנִי חַיָּב רַבִּי יְהוּדָה אוֹמֵר בְּנֵר חֲנֻכָּה פָּטוּר
גְּמָ' אָמַר רָבִינָא מִשְּׁמֵהּ דְּרָבָא שְׁמַע מִנַּהּ מִדְּרַבִּי יְהוּדָה נֵר חֲנֻכָּה מִצְוָה לְהַנִּיחָהּ בְּתוֹךְ עֲשָׂרָה דְּאִי סָלְקָא דַּעְתָּךְ לְמַעְלָה מֵעֲשָׂרָה אַמַּאי אָמַר רַבִּי יְהוּדָה נֵר חֲנֻכָּה פָּטוּר לֵימָא לֵהּ הֲוָה לֵהּ לְאַנּוֹחַהּ לְמַעְלָה מִגָּמָל וְרוֹכְבוֹ אֶלָּא לָאו שְׁמַע מִנַּהּ מִצְוָה לְהַנִּיחָהּ בְּתוֹךְ עֲשָׂרָה
אָמְרִי לָא לְעוֹלָם אֵימָא לָךְ אֲפִלּוּ לְמַעְלָה מֵעֲשָׂרָה מַאי אָמְרַתְּ אִבְּעִי לָךְ לְאַנּוֹחַהּ לְמַעְלָה מִגָּמָל וְרוֹכְבוֹ כֵּיוָן דִּבְמִצְוָה קָא עָסֵק כֻּלֵּי הַאי לָא אַטְרְחוּהּ רַבָּנַן
אָמַר רַב כָּהֲנָא דָּרֵשׁ רַב נָתָן בַּר מִנְיוֹמֵי מִשְּׁמֵהּ דְּרַבִּי תַּנְחוּם נֵר חֲנֻכָּה שֶׁהִנִּיחָהּ לְמַעְלָה מֵעֶשְׂרִים אַמָּה פְּסוּלָה כְּסֻכָּה וּכְמָבוֹי
הֲדַרַן עֲלָךְ הַכּוֹנֵס
מַתְנִי' מְרֻבָּה מִדַּת תַּשְׁלוּמֵי כֶפֶל מִמִּדַּת תַּשְׁלוּמֵי אַרְבָּעָה וַחֲמִשָּׁה שֶׁמִּדַּת תַּשְׁלוּמֵי כֶפֶל נוֹהֶגֶת בֵּין בְּדָבָר שֶׁיֵּשׁ בּוֹ רוּחַ חַיִּים וּבֵין בְּדָבָר שֶׁאֵין בּוֹ רוּחַ חַיִּים וּמִדַּת תַּשְׁלוּמֵי אַרְבָּעָה וַחֲמִשָּׁה אֵינָהּ נוֹהֶגֶת אֶלָּא בְּשׁוֹר וָשֶׂה בִּלְבַד שֶׁנֶּאֱמַר כִּי יִגְנֹב אִישׁ שׁוֹר אוֹ שֶׂה וּטְבָחוֹ אוֹ מְכָרוֹ וְגוֹ'
אֵין הַגּוֹנֵב אַחַר הַגַּנָּב מְשַׁלֵּם תַּשְׁלוּמֵי כֶפֶל וְלֹא הַטּוֹבֵחַ וְלֹא הַמּוֹכֵר אַחַר הַגַּנָּב מְשַׁלֵּם תַּשְׁלוּמֵי אַרְבָּעָה וַחֲמִשָּׁה
גְּמָ' וְאִלּוּ מִדַּת תַּשְׁלוּמֵי כֶפֶל נוֹהֶגֶת בֵּין בְּגַנָּב בֵּין בְּטוֹעֵן טַעֲנַת גַּנָּב וּמִדַּת תַּשְׁלוּמֵי אַרְבָּעָה וַחֲמִשָּׁה אֵינָהּ נוֹהֶגֶת אֶלָּא בְּגַנָּב בִּלְבַד לָא קָתָנֵי
מְסַיַּע לֵהּ לְרַבִּי חִיָּא בַּר אַבָּא דְּאָמַר רַבִּי חִיָּא בַּר אַבָּא אָמַר רַבִּי יוֹחָנָן הַטּוֹעֵן טַעֲנַת גַּנָּב בְּפִקָּדוֹן מְשַׁלֵּם תַּשְׁלוּמֵי כֶפֶל טָבַח וּמָכַר מְשַׁלֵּם תַּשְׁלוּמֵי אַרְבָּעָה וַחֲמִשָּׁה
אִכָּא דְאָמְרִי לֵימָא מְסַיַּע לֵהּ לְרַבִּי חִיָּא בַּר אַבָּא דְּאָמַר רַבִּי חִיָּא בַּר אַבָּא אָמַר רַבִּי יוֹחָנָן הַטּוֹעֵן טַעֲנַת גַּנָּב בְּפִקָּדוֹן מְשַׁלֵּם תַּשְׁלוּמֵי כֶפֶל טָבַח וּמָכַר מְשַׁלֵּם תַּשְׁלוּמֵי אַרְבָּעָה וַחֲמִשָּׁה
מִי קָתָנֵי אֵין בֵּין מְרֻבָּה קָתָנֵי תְּנָא וְשַׁיַּר
שֶׁמִּדַּת תַּשְׁלוּמֵי כֶפֶל נוֹהֶגֶת כּוּ' מְנָא הָנֵי מִלֵּי דְּתָנוּ רַבָּנַן עַל כׇּל דְּבַר פֶּשַׁע כָּלַל עַל שׁוֹר עַל חֲמוֹר עַל שֶׂה וְעַל שַׂלְמָה פָּרַט עַל כׇּל אֲבֵדָה חָזַר וְכָלַל
כְּלָל וּפְרָט וּכְלָל אִי אַתָּה דָן אֶלָּא כְּעֵין הַפְּרָט מָה הַפְּרָט מְפֹרָשׁ דָּבָר הַמִּטַּלְטֵל וְגוּפוֹ מָמוֹן אַף כֹּל דָּבָר הַמִּטַּלְטֵל וְגוּפוֹ מָמוֹן
יָצְאוּ קַרְקָעוֹת שֶׁאֵינָן מִטַּלְטְלִין יָצְאוּ עֲבָדִים שֶׁהֻקְּשׁוּ לְקַרְקָעוֹת יָצְאוּ שְׁטָרוֹת שֶׁאַף עַל פִּי שֶׁמִּטַּלְטְלִין אֵין גּוּפָן מָמוֹן יָצָא הֶקְדֵּשׁ רֵעֵהוּ כְּתִיב
אִי מָה הַפְּרָט מְפֹרָשׁ דָּבָר שֶׁנִּבְלָתוֹ מְטַמְּאָ[ה] בְּמַגָּע וּבְמַשָּׂא אַף כֹּל דָּבָר שֶׁנִּבְלָתוֹ מְטַמְּאָ[ה] בְּמַגָּע וּבְמַשָּׂא אֲבָל עוֹפוֹת לָא
וּמִי מָצֵית אָמְרַתְּ הָכִי וְהָא שַׂלְמָה כְּתִיב אָמְרִי אֲנַן בְּבַעֲלֵי חַיִּים קָאָמְרִינַן אֵימָא בְּבַעֲלֵי חַיִּים דָּבָר שֶׁנִּבְלָתוֹ מְטַמְּאָ[ה] בְּמַגָּע וּבְמַשָּׂא אִין דָּבָר שֶׁאֵין נִבְלָתוֹ מְטַמְּאָ[ה] בְּמַגָּע וּבְמַשָּׂא לָא

 *** דף סג. *** 

דְּהָא כֹּל חַד וְחַד כְּלָל וּפְרָט בְּאַפֵּי נַפְשֵׁהּ דָּרְשִׁינַן לֵהּ אֲבָל עוֹפוֹת לָא
אִם כֵּן נִכְתּוֹב רַחֲמָנָא חַד פְּרָטָא
הֵי נִכְתּוֹב רַחֲמָנָא אִי כְּתַב רַחֲמָנָא שׁוֹר הֲוָה אָמֵינָא קָרֵב לְגַבֵּי מִזְבֵּחַ אִין שֶׁאֵין קָרֵב לְגַבֵּי מִזְבֵּחַ לָא וְאִי כְּתַב רַחֲמָנָא חֲמוֹר הֲוָה אָמֵינָא קָדוֹשׁ בִּבְכוֹרָה אִין שֶׁאֵין קָדוֹשׁ בִּבְכוֹרָה לָא
אָמְרִי אִם כֵּן נִכְתּוֹב רַחֲמָנָא שׁוֹר וַחֲמוֹר שֶׂה לְמָה לִי שְׁמַע מִנַּהּ לְאֵתוֹיֵי עוֹפוֹת
וְאֵימָא לְאֵתוֹיֵי עוֹפוֹת טְהוֹרִים דֻּמְיָא דְשֶׂה דִּמְטַמֵּא בְּגָדִים אַבֵּית הַבְּלִיעָה אֲבָל עוֹפוֹת טְמֵאִים דְּלֵית בְּהוּ טֻמְאָה דְּלָא מְטַמְּאִי בְּגָדִים אַבֵּית הַבְּלִיעָה לָא כֹּל רִבּוּיָא הוּא
וְכֹל הֵיכָא דִּכְתַב כֹּל רִבּוּיָא הוּא וְהָא גַּבֵּי מַעֲשֵׂר דִּכְתִיב כֹּל וְקָא דָרְשִׁינַן לֵהּ בִּכְלָל וּפְרָט
דְּתַנְיָא וְנָתַתָּ הַכֶּסֶף בְּכֹל אֲשֶׁר תְּאַוֶּה נַפְשְׁךָ כָּלַל בַּבָּקָר וּבַצֹּאן וּבַיַּיִן וּבַשֵּׁכָר פָּרַט וּבְכֹל אֲשֶׁר תִּשְׁאׇלְךָ נַפְשֶׁךָ חָזַר וְכָלַל כְּלָל וּפְרָט וּכְלָל אִי אַתָּה דָן אֶלָּא כְּעֵין הַפְּרָט מָה הַפְּרָט מְפֹרָשׁ פְּרִי מִפְּרִי וְגִדּוּלֵי קַרְקַע אַף כֹּל פְּרִי מִפְּרִי וְגִדּוּלֵי קַרְקַע
אָמְרִי בַּכֹּל כְּלָלָא כֹּל רִבּוּיָא הוּא וְאִיבָּעֵית אֵימָא כֹּל כְּלָלָא הוּא מִיהוּ כֹּל דְּהָכָא רִבּוּיָא הוּא
מִכְּדֵי כְּתִיב מֵעִקָּרָא כְּלָל וּפְרָט וּכְלָל דִּכְתִיב כִּי יִתֵּן אִישׁ אֶל רֵעֵהוּ כָּלַל כֶּסֶף אוֹ כֵלִים פָּרַט לִשְׁמֹר (הֲדַר) [חָזַר] וְכָלַל
וְאִי סָלְקָא דַעְתָּךְ הַאי עַל כׇּל דְּבַר פֶּשַׁע נָמֵי לִכְלָל וּפְרָט הוּא דַּאֲתָא נִכְתּוֹב רַחֲמָנָא לְהָנֵי פְּרָטֵי גַּבֵּי הַאיְךְ כְּלָל וּפְרָט עַל כׇּל דְּבַר פֶּשַׁע לְמָה לִי שְׁמַע מִנַּהּ רִבּוּיָא הוּא
הַשְׁתָּא דְּאָמְרַתְּ כֹּל רִבּוּיָא כֹּל הָנֵי פְּרָטֵי לְמָה לִי חַד לְמַעוֹטֵי קַרְקַע וְחַד לְמַעוֹטֵי עֲבָדִים וְחַד לְמַעוֹטֵי שְׁטָרוֹת שַׂלְמָה לְמַעוֹטֵי דָּבָר שֶׁאֵינוֹ מְסֻיָּם עַל כׇּל אֲבֵדָה לְכִדְרַבִּי חִיָּא בַּר אַבָּא דְּאָמַר רַבִּי חִיָּא בַּר אַבָּא אָמַר רַבִּי יוֹחָנָן הַטּוֹעֵן טַעֲנַת גַּנָּב

 *** דף סג: *** 

בַּאֲבֵדָה מְשַׁלֵּם תַּשְׁלוּמֵי כֶפֶל שֶׁנֶּאֱמַר עַל כׇּל אֲבֵדָה אֲשֶׁר יֹאמַר
תְּנַן הָתָם הֵיכָן פִּקְדוֹנִי אֲמַר לֵהּ אָבַד מַשְׁבִּיעֲךָ אֲנִי וְאָמַר אָמֵן וְהָעֵדִים מְעִידִים אוֹתוֹ שֶׁאֲכָלוֹ מְשַׁלֵּם אֶת הַקֶּרֶן הוֹדָה עַל פִּי עַצְמוֹ מְשַׁלֵּם קֶרֶן וָחֹמֶשׁ וְאָשָׁם
הֵיכָן פִּקְדוֹנִי אָמַר לוֹ נִגְנַב מַשְׁבִּיעֲךָ אֲנִי וְאָמַר אָמֵן וְהָעֵדִים מְעִידִים אוֹתוֹ שֶׁגְּנָבוֹ מְשַׁלֵּם תַּשְׁלוּמֵי כֶפֶל הוֹדָה מֵעַצְמוֹ מְשַׁלֵּם קֶרֶן וָחֹמֶשׁ וְאָשָׁם
קָתָנֵי מִיהָא בְּטוֹעֵן טַעֲנַת גַּנָּב דִּמְשַׁלֵּם תַּשְׁלוּמֵי כֶפֶל אֲבָל בְּטוֹעֵן טַעֲנַת אָבַד לָא מְשַׁלֵּם תַּשְׁלוּמֵי כֶפֶל וַאֲפִלּוּ טוֹעֵן טַעֲנַת גַּנָּב בִּשְׁבוּעָה הוּא דִּמְשַׁלֵּם תַּשְׁלוּמֵי כֶפֶל אֲבָל שֶׁלֹּא בִּשְׁבוּעָה אֵינוֹ מְשַׁלֵּם תַּשְׁלוּמֵי כֶפֶל
מְנָהָנֵי מִלֵּי דְּתָנוּ רַבָּנַן אִם יִמָּצֵא הַגַּנָּב בְּטוֹעֵן טַעֲנַת גַּנָּב הַכָּתוּב מְדַבֵּר
אַתָּה אוֹמֵר בְּטוֹעֵן טַעֲנַת גַּנָּב אוֹ אֵינוֹ אֶלָּא בְּגַנָּב עַצְמוֹ כְּשֶׁהוּא אוֹמֵר אִם לֹא יִמָּצֵא הַגַּנָּב בְּטוֹעֵן טַעֲנַת גַּנָּב הַכָּתוּב מְדַבֵּר
תַּנְיָא אִדַּךְ אִם יִמָּצֵא הַגַּנָּב בְּגַנָּב עַצְמוֹ הַכָּתוּב מְדַבֵּר אַתָּה אוֹמֵר בְּגַנָּב עַצְמוֹ אוֹ אֵינוֹ אֶלָּא בְּטוֹעֵן טַעֲנַת גַּנָּב כְּשֶׁהוּא אוֹמֵר אִם לֹא יִמָּצֵא הַגַּנָּב הֲרֵי טוֹעֵן טַעֲנַת גַּנָּב אָמוּר הָא מָה אֲנִי מְקַיֵּם אִם יִמָּצֵא הַגַּנָּב בְּגַנָּב עַצְמוֹ הַכָּתוּב מְדַבֵּר
דְּכֻלֵּי עָלְמָא מִיהַת אִם לֹא יִמָּצֵא הַגַּנָּב בְּטוֹעֵן טַעֲנַת גַּנָּב כְּתִיב מַאי מַשְׁמַע אָמַר רָבָא אִם לֹא יִמָּצֵא כְּמָה שֶׁאָמַר אֶלָּא שֶׁהוּא עַצְמוֹ גְּנָבוֹ יְשַׁלֵּם שְׁנַיִם
וּמְנָלַן דְּבִשְׁבוּעָה
דְּתַנְיָא וְנִקְרַב בַּעַל הַבַּיִת אֶל הָאֱלֹהִים לִשְׁבוּעָה אַתָּה אוֹמֵר לִשְׁבוּעָה אוֹ אֵינוֹ אֶלָּא לְדִין נֶאֱמַר שְׁלִיחוּת יָד לְמַטָּה וְנֶאֱמַר שְׁלִיחוּת יָד לְמַעְלָה מָה לְהַלָּן לִשְׁבוּעָה אַף כָּאן לִשְׁבוּעָה
בִּשְׁלָמָא לְמַאן דְּאָמַר חַד בְּגַנָּב וְחַד בְּטוֹעֵן טַעֲנַת גַּנָּב הַיְנוּ דִּכְתִיבִי תְּרֵי קְרָאֵי אֶלָּא לְמַאן דְּאָמַר תַּרְוַיְהוּ בְּטוֹעֵן טַעֲנַת גַּנָּב תְּרֵי קְרָאֵי לְמָה לִי
אָמְרִי חַד לְמַעוֹטֵי טַעֲנַת אָבַד
וּלְמַאן דְּאָמַר חַד בְּגַנָּב וְחַד בְּטוֹעֵן טַעֲנַת גַּנָּב דְּלָא מְיַתַּר לְמַעוֹטֵי טַעֲנַת אָבַד מְנָא לֵהּ מִגַּנָּב הַגַּנָּב
וּלְמַאן דְּאָמַר תַּרְוַיְהוּ בְּטוֹעֵן טַעֲנַת גַּנָּב דְּמַעֵט לֵהּ טוֹעֵן טַעֲנַת אָבַד גַּנָּב הַגַּנָּב מַאי דָּרֵשׁ בֵּהּ
אָמַר לָךְ מִבְּעֵי לֵהּ לְכִדְרַבִּי חִיָּא בַּר אַבָּא אָמַר רַבִּי יוֹחָנָן דְּאָמַר רַבִּי חִיָּא בַּר אַבָּא אָמַר רַבִּי יוֹחָנָן הַטּוֹעֵן טַעֲנַת גַּנָּב בְּפִקָּדוֹן מְשַׁלֵּם תַּשְׁלוּמֵי כֶפֶל טָבַח וּמָכַר מְשַׁלֵּם תַּשְׁלוּמֵי אַרְבָּעָה וַחֲמִשָּׁה
לְמַאן דְּאָמַר חַד בְּגַנָּב וְחַד בְּטוֹעֵן טַעֲנַת גַּנָּב דְּהַאי גַּנָּב הַגַּנָּב אַפְּקֵהּ לְמַעוֹטֵי טַעֲנַת אָבַד דְּרַבִּי חִיָּא בַּר אַבָּא מְנָא לֵהּ
אָמַר לָךְ הֶקֵּישָׁא הוּא וְאֵין מְשִׁיבִין עַל הֶקֵּישָׁא
בִּשְׁלָמָא לְמַאן דְּאָמַר חַד בְּגַנָּב וְחַד בְּטוֹעֵן טַעֲנַת גַּנָּב שַׁפִּיר אֶלָּא לְמַאן דְּאָמַר תַּרְוַיְהוּ בְּטוֹעֵן טַעֲנַת גַּנָּב גַּנָּב עַצְמוֹ מְנָא לֵהּ
וְכִי תֵּימָא לֵיתֵי בְּקַל וָחֹמֶר מִטּוֹעֵן טַעֲנַת גַּנָּב דַּיּוֹ לַבָּא מִן הַדִּין לִהְיוֹת כַּנִּדּוֹן מָה לְהַלָּן בִּשְׁבוּעָה אַף כָּאן בִּשְׁבוּעָה
נָפְקָא לֵהּ מִדְּתָנָא דְּבֵי חִזְקִיָּה דְּתָנָא דְּבֵי חִזְקִיָּה יֵאָמֵר שׁוֹר וּגְנֵבָה וְהַכֹּל בַּכְּלָל
אִלּוּ כָּךְ הָיִיתִי אוֹמֵר מָה הַפְּרָט מְפֹרָשׁ קָרֵב לְגַבֵּי מִזְבֵּחַ אַף כֹּל קָרֵב לְגַבֵּי מִזְבֵּחַ מָה יֵשׁ לְךָ לְהָבִיא שֶׂה

 *** דף סד. *** 

כְּשֶׁהוּא אוֹמֵר שֶׂה הֲרֵי שֶׂה אָמוּר הָא מָה אֲנִי מְקַיֵּם גְּנֵבָה לְרַבּוֹת כָּל דָּבָר
יֵאָמֵר שׁוֹר שֶׂה וּגְנֵבָה וְהַכֹּל בַּכְּלָל אִלּוּ כָּךְ הָיִיתִי אוֹמֵר מָה הַפְּרָט מְפֹרָשׁ דָּבָר הַקָּדוֹשׁ בִּבְכוֹרָה אַף כֹּל דָּבָר הַקָּדוֹשׁ בִּבְכוֹרָה
מָה יֵשׁ לְךָ לְהָבִיא חֲמוֹר כְּשֶׁהוּא אוֹמֵר חֲמוֹר הֲרֵי חֲמוֹר אָמוּר הָא מָה אֲנִי מְקַיֵּם גְּנֵבָה לְרַבּוֹת כׇּל דָּבָר
יֵאָמֵר שׁוֹר וַחֲמוֹר שֶׂה וּגְנֵבָה וְהַכֹּל בַּכְּלָל אִלּוּ כָּךְ הָיִיתִי אוֹמֵר מָה הַפְּרָט מְפֹרָשׁ בַּעֲלֵי חַיִּים אַף כֹּל בַּעֲלֵי חַיִּים
מָה יֵשׁ לְךָ לְהָבִיא שְׁאָר בַּעֲלֵי חַיִּים כְּשֶׁהוּא אוֹמֵר חַיִּים הֲרֵי חַיִּים אָמוּר הָא מָה אֲנִי מְקַיֵּם גְּנֵבָה לְרַבּוֹת כׇּל דָּבָר
אָמַר מָר יֵאָמֵר שׁוֹר וּגְנֵבָה מִי כְּתִיב שׁוֹר וּגְנֵבָה גְּנֵבָה וָשׁוֹר הוּא דִּכְתִיב
וְכִי תֵּימָא אִלּוּ נֶאֱמַר קָאָמַר אִלּוּ נֶאֱמַר שׁוֹר וּגְנֵבָה וּמִי מָצֵית אָמְרַתְּ מָה הַפְּרָט מְפֹרָשׁ הָוֵה שׁוֹר פְּרָט וּגְנֵבָה כְּלָל פְּרָט וּכְלָל נַעֲשָׂה כְּלָל מוֹסִיף עַל הַפְּרָט וְאִתְרַבּוּ לְהוּ כֹּל מִלֵּי
אֶלָּא כְּדִכְתִיב קָאָמְרִי גְּנֵבָה וְשׁוֹר מִי מָצֵית אָמְרַתְּ הַכֹּל בַּכְּלָל אוֹ מָה הַפְּרָט מְפֹרָשׁ הָוֵה לֵהּ גְּנֵבָה כְּלָל וְשׁוֹר פְּרָט כְּלָל וּפְרָט אֵין בַּכְּלָל אֶלָּא מַה שֶּׁבַּפְּרָט שׁוֹר אִין מִדֵּי אַחֲרִינָא לָא
אָמַר רָבָא תַּנָּא אַחַיִּים קָא סָמֵךְ לֵהּ וּכְלָל וּפְרָט וּכְלָל קָאָמַר לֵהּ
וְהָא לָא דָּמֵי כְּלָלָא בָּתְרָא לִכְלָלָא קַמָּא הָא תַּנָּא דְּבֵי רַבִּי יִשְׁמָעֵאל הוּא דִּכְהַאי גַּוְנָא דָּרֵשׁ כְּלָלֵי וּפְרָטֵי
וְהָכִי קָא קַשְׁיָא לֵהּ אִם הִמָּצֵא תִמָּצֵא לְמָה לִי יֵאָמֵר שׁוֹר וּגְנֵבָה וְחַיִּים וְהַכֹּל בַּכְּלָל
אִלּוּ כֵּן הָיִיתִי אוֹמֵר מָה הַפְּרָט מְפֹרָשׁ דָּבָר הַקָּרֵב לְגַבֵּי מִזְבֵּחַ אַף כֹּל הַקָּרֵב לְגַבֵּי מִזְבֵּחַ מָה יֵשׁ לְהָבִיא שֶׂה כְּשֶׁהוּא אוֹמֵר שֶׂה הֲרֵי שֶׂה אָמוּר הָא מָה אֲנִי מְקַיֵּם גְּנֵבָה לְרַבּוֹת כׇּל דָּבָר
יֵאָמֵר גְּנֵבָה וְשׁוֹר וָשֶׂה וְחַיִּים וְהַכֹּל בַּכְּלָל אִלּוּ כֵּן הָיִיתִי אוֹמֵר מָה הַפְּרָט מְפֹרָשׁ דָּבָר הַקָּדוֹשׁ בִּבְכוֹרָה אַף כֹּל דָּבָר הַקָּדוֹשׁ בִּבְכוֹרָה
מָה יֵשׁ לְךָ לְהָבִיא חֲמוֹר [כְּשֶׁהוּא אוֹמֵר חֲמוֹר] הֲרֵי חֲמוֹר אָמוּר הָא מָה אֲנִי מְקַיֵּם גְּנֵבָה לְרַבּוֹת כׇּל דָּבָר
יֵאָמֵר גְּנֵבָה וְשׁוֹר וָשֶׂה וַחֲמוֹר וְחַיִּים וְהַכֹּל בַּכְּלָל אִלּוּ כֵּן הָיִיתִי אוֹמֵר מָה הַפְּרָט מְפֹרָשׁ בַּעֲלֵי חַיִּים אַף כֹּל בַּעֲלֵי חַיִּים
מָה יֵשׁ לְךָ לְהָבִיא שְׁאָר בַּעֲלֵי חַיִּים כְּשֶׁהוּא אוֹמֵר חַיִּים הֲרֵי חַיִּים אָמוּר הָא מָה אֲנִי מְקַיֵּם גְּנֵבָה לְרַבּוֹת כׇּל דָּבָר אִם הִמָּצֵא תִמָּצֵא לְמָה לִי

 *** דף סד: *** 

אִי הָכִי שַׁפִּיר קַשְׁיָא לֵהּ
מִשּׁוּם דְּאִית לֵהּ פִּרְכָא לְרַבּוֹת כׇּל דָּבָר מֵהֵיכָא קָמַיְתֵי לֵהּ מִכְּלָל בָּתְרָא כְּלָלָא גּוּפֵהּ חַיִּים כְּתִיב בֵּהּ
כְּלָל וּפְרָט וּכְלָל מַאי קָא מַהֲנֵי לֵהּ אִי לְאֵתוֹיֵי כׇּל דָּבָר הָא חַיִּים כְּתִיב בַּעֲלֵי חַיִּים אִין מִדֵּי אַחֲרִינָא לָא מִשּׁוּם הָכָא אִצְטְרִיךְ אִם הִמָּצֵא
אָמְרִי וְהָא שְׁנֵי כְלָלוֹת דִּסְמִיכִי אַהֲדָדֵי נִינְהוּ אָמַר רָבִינָא כִּדְאָמְרִי בְּמַעְרְבָא כׇּל מָקוֹם שֶׁאַתָּה מוֹצֵא שְׁנֵי כְלָלוֹת הַסְּמוּכִים זֶה לָזֶה הַטֵּל פְּרָט בֵּינֵיהֶם וְדוּנֵם בִּכְלָל וּפְרָט
שְׁדִי שׁוֹר בֵּין הִמָּצֵא לְתִמָּצֵא לְאֵתוֹיֵי מַאי אִי לְאֵתוֹיֵי בַּעֲלֵי חַיִּים מֵחַיִּים נָפְקָא אֶלָּא לְאֵתוֹיֵי דָּבָר שֶׁאֵין בַּעֲלֵי חַיִּים וּדְרוֹשׁ הָכִי מָה הַפְּרָט מְפֹרָשׁ דָּבָר הַמִּטַּלְטֵל וְגוּפוֹ מָמוֹן אַף כֹּל דָּבָר הַמִּטַּלְטֵל וְגוּפוֹ מָמוֹן
וְתוּ שְׁדִי חֲמוֹר בֵּין הִמָּצֵא לְתִמָּצֵא לְאֵתוֹיֵי מַאי אִי לְאֵתוֹיֵי דָּבָר שֶׁאֵין בַּעֲלֵי חַיִּים מִשּׁוֹר נָפְקָא אֶלָּא לְאֵתוֹיֵי דָּבָר מְסֻיָּם
אִי הָכִי שֶׂה לְמָה לִי אֶלָּא רִבָּה וּמִעֵט וְרִבָּה הוּא כִּדְתָנָא דְּבֵי רַבִּי יִשְׁמָעֵאל
דְּתָנָא דְּבֵי רַבִּי יִשְׁמָעֵאל בַּמַּיִם בַּמַּיִם שְׁתֵּי פְּעָמִים אֵין זֶה כְּלָל וּפְרָט אֶלָּא רִבָּה וּמִעֵט וְרִבָּה רִבָּה הַכֹּל
מַאי רַבִּי רַבִּי כֹּל מִלֵּי אִי הָכִי כֹּל הָנֵי פְּרָטֵי לְמָה לִי חַד לְמַעוֹטֵי קַרְקַע וְחַד לְמַעוֹטֵי עֲבָדִים וְחַד לְמַעוֹטֵי שְׁטָרוֹת גְּנֵבָה וְחַיִּים לְכִדְרַב דְּאָמַר אַחֲיַהּ לְקֶרֶן כְּעֵין שֶׁגָּנַב
וּלְמַאן דְּאָמַר חַד בְּגַנָּב וְחַד בְּטוֹעֵן טַעֲנַת גַּנָּב וְגַנָּב עַצְמוֹ נָפְקָא לֵהּ מֵאִם יִמָּצֵא הַגַּנָּב הַאי אִם הִמָּצֵא תִמָּצֵא מַאי דָּרֵשׁ בֵּהּ
מִבְּעֵי לֵהּ לְכִדְרָבָא בַּר אֲהִילַאי דְּאָמַר רָבָא בַּר אֲהִילַאי מַאי טַעְמָא דְּרַב דְּאָמַר מוֹדֶה בִּקְנָס וְאַחַר כָּךְ בָּאוּ עֵדִים פָּטוּר דִּכְתִיב אִם הִמָּצֵא תִמָּצֵא אִם הִמָּצֵא בְּעֵדִים תִּמָּצֵא בְּדַיָּנִים פְּרָט לְמַרְשִׁיעַ אֶת עַצְמוֹ
וּלְמַאן דְּאָמַר תַּרְוַיְהוּ בְּטוֹעֵן טַעֲנַת גַּנָּב דְּהַאי אִם הִמָּצֵא תִמָּצֵא מַפֵּק לֵהּ לְגַנָּב עַצְמוֹ מַרְשִׁיעַ עַצְמוֹ מְנָלַן מֵאֲשֶׁר יַרְשִׁיעֻן אֱלֹהִים וְלֹא הַמַּרְשִׁיעַ אֶת עַצְמוֹ
וּלְמַאן דְּאָמַר חַד בְּגַנָּב וְחַד בְּטוֹעֵן טַעֲנַת גַּנָּב דְּאַיְתִי לֵהּ מֵהִמָּצֵא תִמָּצֵא לְמַרְשִׁיעַ אֶת עַצְמוֹ הַאי אֲשֶׁר יַרְשִׁיעֻן מַאי דָּרֵשׁ בֵּהּ אָמַר לָךְ הַהוּא מִבְּעֵי לֵהּ לְמוֹדֶה בִּקְנָס דְּפָטוּר
וּמַאן דְּאָמַר תַּרְוַיְהוּ בְּטוֹעֵן טַעֲנַת גַּנָּב קָסָבַר מוֹדֶה בִּקְנָס וְאַחַר כָּךְ בָּאוּ עֵדִים חַיָּב
וּלְמַאן דְּאָמַר חַד בְּגַנָּב וְחַד בְּטוֹעֵן טַעֲנַת גַּנָּב דְּנָפְקָא לֵהּ גַּנָּב מֵהָתָם בִּשְׁלָמָא אִם הִמָּצֵא תִמָּצֵא לְכִדְרָבָא בַּר אֲהִילַאי אֲבָל כֹּל הָנֵי פְּרָטֵי לְמָה לִי
כִּדְתָנָא דְּבֵי רַבִּי יִשְׁמָעֵאל דְּתָנָא דְּבֵי רַבִּי יִשְׁמָעֵאל כׇּל פָּרָשָׁה שֶׁנֶּאֶמְרָה וְנִשְׁנֵית לֹא נִשְׁנֵית אֶלָּא לְדָבָר שֶׁנִּתְחַדֵּשׁ בָּהּ
וְאֵימָא גַּנָּב עַצְמוֹ בִּשְׁבוּעָה
לָא סָלְקָא דַּעְתָּךְ דְּתַנְיָא רַבִּי יַעֲקֹב אוֹמֵר שְׁנַיִם יְשַׁלֵּם שֶׁלֹּא בִּשְׁבוּעָה אַתָּה אוֹמֵר שֶׁלֹּא בִּשְׁבוּעָה אוֹ אֵינוֹ אֶלָּא בִּשְׁבוּעָה אָמַרְתָּ לֹא כָּךְ הָיָה
מַאי לֹא כָּךְ הָיָה אָמַר אַבָּיֵי לָא לִכְתּוֹב רַחֲמָנָא שְׁנַיִם יְשַׁלֵּם בְּגַנָּב וְלֵיתֵי בְּקַל וָחֹמֶר מִטּוֹעֵן טַעֲנַת גַּנָּב וּמָה טוֹעֵן טַעֲנַת גַּנָּב דִּבְהֶתֵּירָא אֲתָא לִידֵהּ אָמַר קְרָא לִשַׁלֵּם תְּרֵי גַּנָּב עַצְמוֹ דִּבְאִסּוּרָא אֲתָא לִידֵהּ לֹא כׇּל שֶׁכֵּן
אֶלָּא שְׁנַיִם יְשַׁלֵּם דִּכְתַב רַחֲמָנָא בְּגַנָּב עַצְמוֹ לְמָה לִי דַּאֲפִלּוּ שֶׁלֹּא בִּשְׁבוּעָה
וְהַאי אִם הִמָּצֵא לְהָכִי הוּא דַּאֲתָא הָא מִבְּעֵי לֵהּ לְכִדְתַנְיָא יָדוֹ

 *** דף סה. *** 

אֵין לִי אֶלָּא יָדוֹ גַּגּוֹ חֲצֵרוֹ וְקַרְפֵּפוֹ מִנַּיִן תַּלְמוּד לוֹמַר אִם הִמָּצֵא תִמָּצֵא מִכׇּל מָקוֹם
אִם כֵּן לֵימָא קְרָא אוֹ הִמָּצֵא הִמָּצֵא אוֹ תִּמָּצֵא תִמָּצֵא מִדְּשַׁנִּי קְרָא שְׁמַע מִנַּהּ תַּרְתֵּי
גּוּפָא אָמַר רַב קֶרֶן כְּעֵין שֶׁגָּנַב תַּשְׁלוּמֵי כֶפֶל וְתַשְׁלוּמֵי אַרְבָּעָה וַחֲמִשָּׁה כִּשְׁעַת הַעֲמָדָה בַּדִּין
מַאי טַעְמָא דְּרַב אָמַר קְרָא גְּנֵבָה וְחַיִּים אַמַּאי קָאָמַר רַחֲמָנָא חַיִּים בִּגְנֵבָה אַחֲיַהּ לְקֶרֶן כְּעֵין שֶׁגָּנַב
אָמַר רַב שֵׁשֶׁת אָמֵינָא כִּי נָיֵם וְשָׁכֵב רַב אָמַר לְהָא שְׁמַעְתָּא דְּתַנְיָא כְּחוּשָׁה וְהִשְׁמִינָה מְשַׁלֵּם תַּשְׁלוּמֵי כֶפֶל וְתַשְׁלוּמֵי אַרְבָּעָה וַחֲמִשָּׁה כְּעֵין שֶׁגָּנַב
אָמְרִי מִשּׁוּם דַּאֲמַר לֵהּ אֲנָא פַּטֵּמְנָא וְאַתְּ שָׁקְלַתְּ
תָּא שְׁמַע שְׁמֵנָה וְהִכְחִישָׁה מְשַׁלֵּם תַּשְׁלוּמֵי כֶפֶל וְתַשְׁלוּמֵי אַרְבָּעָה וַחֲמִשָּׁה כְּעֵין שֶׁגָּנַב
הָתָם נָמֵי מִשּׁוּם דְּאָמְרִינַן לֵהּ מָה לִי קַטְלַהּ כֻּלַּהּ מָה לִי קַטְלַהּ פַּלְגָא כִּי קָאָמַר רַב בְּיֻקְרָא וְזוּלָא הוּא דְּקָאָמַר
הֵיכִי דָמֵי אִלֵּימָא דְּמֵעִקָּרָא שָׁוְיָא זוּזָא וּלְבַסּוֹף שָׁוְיָא אַרְבְּעָה זוּזֵי קֶרֶן כְּעֵין שֶׁגָּנַב לֵימָא פְּלִיגָא דְּרַב אַדְּרַבָּה דְּאָמַר רַבָּה הַאי מַאן דִּגְזַל חָבִיתָא דְחַמְרָא מֵחַבְרֵהּ מֵעִקָּרָא שָׁוְיָא זוּזָא וּלְבַסּוֹף שָׁוְיָא אַרְבְּעָה זוּזֵי תַּבְרַהּ אוֹ שַׁתְיַהּ מְשַׁלֵּם אַרְבְּעָ[ה] אִתְּבַר מִמֵּילָא מְשַׁלֵּם זוּזָא
אָמְרִי כִּי קָאָמַר רַב כְּגוֹן דְּמֵעִקָּרָא שָׁוְיָא אַרְבְּעָ[ה] וּלְבַסּוֹף שָׁוְיָא זוּזָא קֶרֶן כְּעֵין שֶׁגָּנַב תַּשְׁלוּמֵי כֶפֶל וְתַשְׁלוּמֵי אַרְבָּעָה וַחֲמִשָּׁה כִּשְׁעַת הַעֲמָדָה בַּדִּין
תָּנֵי רַבִּי חֲנִינָא לְסַיּוֹעֵהּ לְרַב בַּעַל הַבַּיִת שֶׁטָּעַן טַעֲנַת גַּנָּב בְּפִקָּדוֹן וְנִשְׁבַּע וְהוֹדָה וּבָאוּ עֵדִים אִם עַד שֶׁלֹּא בָּאוּ עֵדִים הוֹדָה מְשַׁלֵּם קֶרֶן וָחֹמֶשׁ וְאָשָׁם וְאִם מִשֶּׁבָּאוּ עֵדִים הוֹדָה מְשַׁלֵּם תַּשְׁלוּמֵי כֶפֶל וְאָשָׁם וְחֻמְשׁוֹ עוֹלֶה לוֹ בִּכְפֵלוֹ דִּבְרֵי רַבִּי יַעֲקֹב

 *** דף סה: *** 

וַחֲכָמִים אוֹמְרִים בְּרֹאשׁוֹ וַחֲמִשִׁתָיו מָמוֹן הַמִּשְׁתַּלֵּם בְּרֹאשׁ מוֹסִיף חֹמֶשׁ מָמוֹן שֶׁאֵין מִשְׁתַּלֵּם בְּרֹאשׁ אֵין מוֹסִיף חֹמֶשׁ רַבִּי שִׁמְעוֹן בֶּן יוֹחַאי אוֹמֵר אֵין חֹמֶשׁ וְאָשָׁם מִשְׁתַּלֵּם בִּמְקוֹם שֶׁיֵּשׁ כֶּפֶל
קָתָנֵי מִיהַת חֻמְשׁוֹ עוֹלֶה לוֹ בִּכְפֵלוֹ דִּבְרֵי רַבִּי יַעֲקֹב הֵיכִי דָמֵי אִלֵּימָא דְּמֵעִקָּרָא שָׁוְיָא אַרְבְּעָה וּלְבַסּוֹף שָׁוְיָא אַרְבְּעָה חֻמְשׁוֹ עוֹלֶה לוֹ בִּכְפֵלוֹ
כְּפֵילָא אַרְבְּעָה וְחֻמְשָׁא זוּזָא אֶלָּא לָאו דְּמֵעִקָּרָא שָׁוְיָא אַרְבְּעָה וּלְבַסּוֹף שָׁוְיָא זוּזָא דִּכְפֵלָא זוּזָא וְחֻמְשֵׁהּ זוּזָא
אַלְמָא קֶרֶן כְּעֵין שֶׁגָּנַב תַּשְׁלוּמֵי כֶפֶל וְתַשְׁלוּמֵי אַרְבָּעָה וַחֲמִשָּׁה כִּשְׁעַת הַעֲמָדָה בַּדִּין
אָמַר רָבָא לְעוֹלָם דְּמֵעִקָּרָא שָׁוְיָא אַרְבְּעָה וְהַשְׁתָּא נָמֵי שָׁוְיָא אַרְבְּעָה וּדְקָא קַשְׁיָא כְּפֵלָא אַרְבְּעָה וְחֻמְשֵׁהּ זוּזָא הָכָא בְּמַאי עָסְקִינַן כְּגוֹן שֶׁנִּשְׁבַּע וְחָזַר וְנִשְׁבַּע אַרְבַּע פְּעָמִים וְהוֹדָה וְהַתּוֹרָה אָמְרָה וַחֲמִשִׁתָיו
הַתּוֹרָה רִבְּתָה חֲמִישִׁיּוֹת הַרְבֵּה בְּקֶרֶן אַחַת
אָמַר מָר וַחֲכָמִים אוֹמְרִים בְּרֹאשׁוֹ וַחֲמִשִׁתָיו מָמוֹן הַמִּשְׁתַּלֵּם בְּרֹאשׁ מוֹסִיף חֹמֶשׁ מָמוֹן שֶׁאֵין מִשְׁתַּלֵּם בְּרֹאשׁ אֵין מוֹסִיף חֹמֶשׁ אֲבָל אָשָׁם מַיְתֵי
מַאי שְׁנָא חֹמֶשׁ דְּלָא מְשַׁלֵּם דִּכְתִיב בְּרֹאשׁוֹ וַחֲמִשִׁתָיו אָשָׁם נָמֵי לָא מְשַׁלֵּם דְּהָא כְּתִיב בְּרֹאשׁוֹ וַחֲמִשִׁתָיו וְאֶת אֲשָׁמוֹ
אָמְרִי לָךְ רַבָּנַן אֶת פַּסְקֵהּ קְרָא
וְרַבִּי שִׁמְעוֹן בֶּן יוֹחַאי וְאֶת עָרְבֵהּ קְרָא וְרַבָּנַן אָמְרִי לָךְ לָא לִכְתּוֹב רַחֲמָנָא לָא וָו וְלֹא אֶת
וְרַבִּי שִׁמְעוֹן בֶּן יוֹחַאי אָמַר לָךְ אֶת לָא סַגִּיא דְּלָא כְּתַב לְאַפְסוֹקֵי בֵּין מָמוֹן גָּבוֹהַּ לְמָמוֹן הֶדְיוֹט הִלְכָּךְ אֲתָא וָו עָרְבֵהּ קְרָא
אָמַר רַבִּי אִלְעָא גָּנַב טָלֶה וְנַעֲשָׂה אַיִל עֵגֶל וְנַעֲשָׂה שׁוֹר נַעֲשָׂה שִׁנּוּי בְּיָדוֹ וּקְנָאוֹ טָבַח וּמָכַר שֶׁלּוֹ הוּא טוֹבֵחַ שֶׁלּוֹ הוּא מוֹכֵר
אֵיתִיבֵהּ רַבִּי חֲנִינָא לְרַבִּי אִלְעָא גָּנַב טָלֶה וְנַעֲשָׂה אַיִל עֵגֶל וְנַעֲשָׂה שׁוֹר מְשַׁלֵּם תַּשְׁלוּמֵי כֶפֶל וְתַשְׁלוּמֵי אַרְבָּעָה וַחֲמִשָּׁה כְּעֵין שֶׁגָּנַב וְאִי סָלְקָא דַעְתָּךְ קַנְיֵהּ בְּשִׁנּוּי אַמַּאי מְשַׁלֵּם שֶׁלּוֹ הוּא טוֹבֵחַ שֶׁלּוֹ הוּא מוֹכֵר
אֲמַר לֵהּ וְאֶלָּא מַאי שִׁנּוּי לָא קָנֵי אַמַּאי מְשַׁלֵּם כְּעֵין שֶׁגָּנַב לְשַׁלֵּם כִּי הַשְׁתָּא
אֲמַר לֵהּ כִּי הַשְׁתָּא הַיְנוּ טַעְמָא דְּלָא מְשַׁלֵּם מִשּׁוּם דַּאֲמַר לֵהּ תּוֹרָא גְּנַבִי מִמָּךְ דִּכְרָא גְּנַבִי מִמְּךָ אֲמַר לֵהּ רַחֲמָנָא נַצְּלַן מֵהַאי דַּעְתָּא אֲמַר לֵהּ אַדְּרַבָּה רַחֲמָנָא נַצְּלַן מִדַּעְתָּא דִּידָךְ
מַתְקֵף לַהּ רַבִּי זֵירָא וְנִקְנִינְהוּ בְּשִׁנּוּי הַשֵּׁם
אָמַר רָבָא שׁוֹר בֶּן יוֹמוֹ קָרוּי שׁוֹר אַיִל בֶּן יוֹמוֹ קָרוּי אַיִל שׁוֹר בֶּן יוֹמוֹ קָרוּי שׁוֹר דִּכְתִיב שׁוֹר אוֹ כֶשֶׂב אוֹ עֵז כִּי יִוָּלֵד
אַיִל בֶּן יוֹמוֹ קָרוּי אַיִל דִּכְתִיב וְאֵילֵי צֹאנְךָ לֹא אָכָלְתִּי אֵילִים הוּא דְּלָא אֲכַל כְּבָשִׂים אֲכַל אֶלָּא לָאו שְׁמַע מִנַּהּ אַיִל בֶּן יוֹמוֹ קָרוּי אַיִל
מִכׇּל מָקוֹם קַשְׁיָא אָמַר רַב שֵׁשֶׁת הָא מַנִּי בֵּית שַׁמַּאי הִיא דְּאָמְרִי שִׁנּוּי בִּמְקוֹמוֹ עוֹמֵד(ת) וְלָא קָנֵי
דְּתַנְיָא נָתַן לָהּ בְּאֶתְנַנָּהּ חִטִּין וַעֲשָׂאָן סֹלֶת זֵיתִים וַעֲשָׂאָן שֶׁמֶן עֲנָבִים וַעֲשָׂאָן יַיִן תָּנֵי חֲדָא אָסוּר וְתָנֵי חֲדָא מֻתָּר וְאָמַר רַב יוֹסֵף תָּנֵי גּוּרְיוֹן דְּמֵאַסְפּוֹרַק בֵּית שַׁמַּאי אוֹסְרִין וּבֵית הִלֵּל מַתִּירִין
מַאי טַעְמָא דְּבֵית שַׁמַּאי דִּכְתִיב גַּם לְרַבּוֹת שִׁנּוּיֵיהֶם וּבֵית הִלֵּל הֵם וְלֹא שִׁנּוּיֵיהֶם
וּבֵית שַׁמַּאי הָהוּא

 *** דף סו. *** 

הֵם וְלֹא וַלְדוֹתֵיהֶם הוּא דַּאֲתָא וּבֵית הִלֵּל תַּרְתֵּי שְׁמַעִית מִנַּהּ הֵם וְלֹא שִׁנּוּיֵהֶם הֵם וְלֹא וַלְדוֹתֵיהֶם וּבֵית הִלֵּל הָכְתִיב גַּם גַּם לְבֵית הִלֵּל קַשְׁיָא
עַד כָּאן לָא פְּלִיגִי אֶלָּא דְּמָר סָבַר שִׁנּוּי קוֹנֶה וּמַר סָבַר אֵין שִׁנּוּי קוֹנֶה אֲבָל לְעִנְיַן שַׁלּוֹמֵי כֻּלֵּי עָלְמָא כִּדְמֵעִקָּרָא מְשַׁלֵּם דְּקָתָנֵי מְשַׁלֵּם תַּשְׁלוּמֵי כֶפֶל וְתַשְׁלוּמֵי אַרְבָּעָה וַחֲמִשָּׁה כְּעֵין שֶׁגָּנַב
לֵימָא תֶּהְוֵי תְּיוּבְתָּא דְּרַב דְּאָמַר רַב קֶרֶן כְּעֵין שֶׁגָּנַב מְשַׁלֵּם תַּשְׁלוּמֵי כֶפֶל וְתַשְׁלוּמֵי אַרְבָּעָה וַחֲמִשָּׁה כִּשְׁעַת הַעֲמָדָה בַּדִּין אָמַר רָבָא טְלָאִים כִּדְמֵעִקָּרָא דָּמִים כְּשֶׁל עַכְשָׁו
אָמַר רַבָּה שִׁנּוּי קוֹנֶה כְּתִיבָא וּתְנֵינָא כְּתִיבָא וְהֵשִׁיב אֶת הַגְּזֵלָה אֲשֶׁר גָּזָל מָה תַּלְמוּד לוֹמַר אֲשֶׁר גָּזָל אִם כְּעֵין שֶׁגָּזַל יַחֲזִיר וְאִם לָאו דָּמִים בְּעָלְמָא בָּעֵי שַׁלּוֹמֵי
תְּנֵינָא הַגּוֹזֵל עֵצִים וַעֲשָׂאָן כֵּלִים צֶמֶר וַעֲשָׂאָן בְּגָדִים מְשַׁלֵּם כִּשְׁעַת הַגְּזֵלָה
אִי נָמֵי לֹא הִסְפִּיק לִתְּנוֹ לוֹ עַד שֶׁצְּבָעוֹ פָּטוּר אַלְמָא שִׁנּוּי קוֹנֶה
יֵאוּשׁ אָמְרִי רַבָּנַן דְּנִקְנֵי מִיהוּ לָא יָדְעִינַן אִי דְּאוֹרָיְתָא אִי דְּרַבָּנַן
אִי דְּאוֹרָיְתָא מִדֵּי דַּהֲוָה אַמּוֹצֵא אֲבֵדָה מוֹצֵא אֲבֵדָה לָאו כֵּוָן דְּמִיָּאַשׁ מָרַהּ מִנַּהּ מִקַּמֵּי דְּתֵיתֵי לִידֵהּ קָנֵי לֵהּ הַאי נָמֵי כֵּוָן דִּמְיָאֵשׁ מָרַהּ קָנֵי לֵהּ אַלְמָא קָנֵי
אוֹ דִלְמָא לָא דָּמְיָא לַאֲבֵדָה אֲבֵדָה הוּא דְּכִי אֲתַאי לִידֵהּ בְּהֶתֵּירָא אֲתַאי לִידֵהּ אֲבָל הַאי כֵּוָן דִּבְאִסּוּרָא אֲתַאי לִידֵהּ מִדְּרַבָּנַן הוּא
דַּאֲמוּר רַבָּנַן נִקְנֵי מִפְּנֵי תַּקָּנַת הַשָּׁבִים
וְרַב יוֹסֵף אָמַר יֵאוּשׁ אֵינוֹ קוֹנֶה וַאֲפִלּוּ מִדְּרַבָּנַן
אֵיתִיבֵהּ רַב יוֹסֵף לְרַבָּה גָּזַל חָמֵץ וְעָבַר עָלָיו הַפֶּסַח

 *** דף סו: *** 

אוֹמֵר לוֹ הֲרֵי שֶׁלְּךָ לְפָנֶיךָ וְהַאי כֵּוָן דִּמְטָא עִדָּן אִסּוּרָא וַדַּאי מִיָּאַשׁ וְאִי סָלְקָא דַעְתָּךְ יֵאוּשׁ קוֹנֶה אַמַּאי אוֹמֵר לוֹ הֲרֵי שֶׁלְּךָ לְפָנֶיךָ דְּמֵי מְעַלְּיָא בָּעֵי שַׁלּוֹמֵי לֵהּ
אֲמַר לֵהּ כִּי קָאָמֵינָא אֲנָא זֶה מִתְיָאֵשׁ וְזֶה רוֹצֶה לִקְנוֹת הַאי זֶה מִתְיָאֵשׁ וְזֶה אֵינוֹ רוֹצֶה לִקְנוֹת
אֵיתִיבֵהּ אַבָּיֵי לְרַבָּה קׇרְבָּנוֹ וְלֹא הַגָּזוּל הֵיכִי דָמֵי אִלֵּימָא לִפְנֵי יֵאוּשׁ לְמָה לִי קְרָא פְּשִׁיטָא
אֶלָּא לָאו לְאַחַר יֵאוּשׁ שְׁמַע מִנַּהּ יֵאוּשׁ לָא קָנֵי
אֲמַר לֵהּ רָבָא וְלִיטַעְמָךְ הָא דְּתַנְיָא מִשְׁכָּבוֹ וְלֹא הַגָּזוּל
הֵיכִי דָמֵי אִלֵּימָא דִּגְזַל עַמְרָא וְעַבְדֵהּ מִשְׁכָּב מִי אִכָּא לְמַאן דְּאָמַר שִׁנּוּי מַעֲשֶׂה לָא קָנֵי אֶלָּא מַאי אִית לָךְ לְמֵימַר דִּגְזַל מִשְׁכָּב דְּחַבְרֵהּ הָכִי נָמֵי דִּגְזַל קׇרְבָּן דְּחַבְרֵהּ
אֵיתִיבֵהּ אַבָּיֵי לְרַב יוֹסֵף עוֹרוֹת שֶׁל בַּעַל הַבַּיִת מַחְשָׁבָה מְטַמְּאָתָן
וְשֶׁל עַבְּדָן אֵין מַחְשָׁבָה מְטַמְּאָתָן
שֶׁל גַּנָּב מַחְשָׁבָה מְטַמְּאָתָן שֶׁל גַּזְלָן אֵין מַחְשָׁבָה מְטַמְּאָתָן
רַבִּי שִׁמְעוֹן אוֹמֵר חִלּוּף הַדְּבָרִים שֶׁל גַּזְלָן מַחְשָׁבָה מְטַמְּאָתָן וְשֶׁל גַּנָּב אֵין מַחְשָׁבָה מְטַמְּאָתָן לְפִי שֶׁלֹּא נִתְיָאֲשׁוּ הַבְּעָלִים
וּשְׁמַע מִנַּהּ יֵאוּשׁ קֹנֶה אֲמַר לֵהּ הָכָא בְּמַאי עָסְקִינַן כְּגוֹן שֶׁקִּצְּעָן
מַתְקֵף לַהּ רַבָּה בַּר רַב חָנָן וַהֲלֹא עִצְבָּא שָׁנוּ כָּאן וְעִצְבָּא אֵין צְרִיכָה קִצּוּעַ
דִּתְנַן כׇּל מָקוֹם שֶׁאֵין חֶסְרוֹן מְלָאכָה מַחְשָׁבָה מְטַמְּאָתוֹ יֵשׁ חֶסְרוֹן מְלָאכָה אֵין מַחְשָׁבָה מְטַמְּאָתוֹ חוּץ מִן הָעֵצְבָא
אֶלָּא אָמַר רָבָא הַאי מִלְּתָא קְשִׁי בַּהּ רַבָּה לְרַב יוֹסֵף עֶשְׂרִין וְתַרְתֵּין שְׁנִין וְלָא אִפַּרְקָה עַד דְּיָתֵיב רַב יוֹסֵף בְּרֵישָׁא וּפָרְקַהּ שִׁנּוּי הַשֵּׁם כְּשִׁנּוּי מַעֲשֶׂה דָּמֵי
שִׁנּוּי מַעֲשֶׂה מַאי טַעְמָא הָתָם מֵעִקָּרָא עֵצִים הַשְׁתָּא כֵּלִים שִׁנּוּי הַשֵּׁם נָמֵי מֵעִקָּרָא קָרוּ לֵהּ מַשְׁכָּא וְהַשְׁתָּא אַבַּרְזִין
וַהֲרֵי מָרִישׁ דְּאִכָּא שִׁנּוּי הַשֵּׁם דְּמֵעִקָּרָא כְּשׁוּרָא וְהַשְׁתָּא טְלָלָא וּתְנַן עַל הַמָּרִישׁ הַגָּזוּל שֶׁבְּנָאוֹ בְּבִירָה שֶׁנּוֹטֵל דָּמָיו מִפְּנֵי תַּקָּנַת הַשָּׁבִים
טַעְמָא מִפְּנֵי תַּקָּנַת הַשָּׁבִים

 *** דף סז. *** 

הָא לָאו הָכִי הָדַר בְּעֵינֵהּ אָמַר רַב יוֹסֵף מָרִישׁ שְׁמוֹ עָלָיו דְּתַנְיָא צְלָעוֹת הַבַּיִת אֵלּוּ הַמַּלְטְטִין וְהָעֻבִּים אֵלּוּ הַמְּרִישׁוֹת
רַבִּי זֵירָא אָמַר שִׁנּוּי הַחוֹזֵר לִבְרִיָּתוֹ בְּשִׁנּוּי הַשֵּׁם לָא הָוֵי שִׁנּוּי
וְשִׁנּוּי הַשֵּׁם שֶׁאֵינוֹ חוֹזֵר לִבְרִיָּתוֹ מִי הָוֵי שִׁנּוּי וַהֲרֵי צִנּוֹר דְּמֵעִקָּרָא קְצִיצְתָּא וְהַשְׁתָּא צִנּוֹרָא וְתַנְיָא צִנּוֹר שֶׁחֲקָקוֹ וּלְבַסּוֹף קְבָעוֹ פּוֹסֵל אֶת הַמִּקְוֶה
קְבָעוֹ וּלְבַסּוֹף חֲקָקוֹ אֵינוֹ פּוֹסֵל אֶת הַמִּקְוֶה
וְאִי אָמְרַתְּ שִׁנּוּי הַשֵּׁם מִלְּתָא הִיא אֲפִלּוּ קְבָעוֹ וּלְבַסּוֹף חֲקָקוֹ נָמֵי לִפְסֹל
שָׁאנֵי שְׁאִיבָה דְּמִדְּרַבָּנַן הִיא אִי הָכִי אֲפִלּוּ דְּרֵישָׁא נָמֵי הָתָם אִכָּא תּוֹרַת כְּלִי עָלָיו בְּתָלוּשׁ הָכָא אֵין תּוֹרַת כְּלִי עָלָיו בְּתָלוּשׁ
מֵיתִיבִי הַגַּנָּב וְהַגַּזְלָן וְהָאַנָּס הֶקְדֵּשָׁן הֶקְדֵּשׁ וּתְרוּמָתָן תְּרוּמָה וּמַעְשְׂרוֹתָן מַעֲשֵׂר
אָמְרִי הָתָם אִכָּא שִׁנּוּי הַשֵּׁם דְּמֵעִקָּרָא טִבְלָא וְהַשְׁתָּא תְּרוּמָה הֶקְדֵּשׁ מֵעִקָּרָא חֻלִּין וְהַשְׁתָּא הֶקְדֵּשׁ
אָמַר רַב חִסְדָּא אָמַר רַבִּי יוֹנָתָן מִנַּיִן לְשִׁנּוּי שֶׁהוּא קוֹנֶה שֶׁנֶּאֱמַר וְהֵשִׁיב אֶת הַגְּזֵלָה מָה תַּלְמוּד לוֹמַר אֲשֶׁר גָּזָל אִם כְּעֵין שֶׁגָּזַל יַחֲזִיר וְאִם לָאו דָּמִים בְּעָלְמָא בָּעֵי שַׁלּוֹמֵי
הַאי אֲשֶׁר גָּזָל מִבְּעֵי לְמַעוֹטֵי גֶּזֶל אָבִיו שֶׁאֵינוֹ מוֹסִיף חֹמֶשׁ עַל גֶּזֶל אָבִיו
אִם כֵּן נִכְתּוֹב רַחֲמָנָא וְהֵשִׁיב אֶת גְּזֵלוֹ אֲשֶׁר גָּזָל לְמָה לִי לְמִכְתַּב שְׁמַע מִנַּהּ תַּרְתֵּי
וְאִכָּא דְּאָמְרִי אָמַר רַב חִסְדָּא אָמַר רַבִּי יוֹנָתָן מִנַּיִן לְשִׁנּוּי שֶׁאֵינוֹ קוֹנֶה שֶׁנֶּאֱמַר וְהֵשִׁיב אֶת הַגְּזֵלָה מִכׇּל מָקוֹם וְהָא כְּתִיב אֲשֶׁר גָּזָל הָהוּא מִבְּעֵי לֵהּ עַל גְּזֵלוֹ שֶׁלּוֹ מוֹסִיף חֹמֶשׁ וְאֵין מוֹסִיף חֹמֶשׁ עַל גֶּזֶל אָבִיו
אָמַר עֻלָּא מִנַּיִן לְיֵאוּשׁ שֶׁאֵינוֹ קוֹנֶה שֶׁנֶּאֱמַר וַהֲבֵאתֶם גָּזוּל אֶת הַפִּסֵּחַ וְאֶת הַחוֹלֶה גָּזוּל דֻּומְיָא דְּפִסֵּחַ מָה פִּסֵּחַ דְּלֵית לֵהּ תַּקַּנְתָּא כְּלָל

 *** דף סז: *** 

אַף גָּזוּל דְּלֵית לֵהּ תַּקַּנְתָּא לָא שְׁנָא לִפְנֵי יֵאוּשׁ וְלָא שְׁנָא אַחַר יֵאוּשׁ
רָבָא אָמַר מֵהָכָא קׇרְבָּנוֹ וְלֹא הַגָּזוּל אֵימַת אִלֵּימָא לִפְנֵי יֵאוּשׁ פְּשִׁיטָא לְמָה לִי קְרָא
אֶלָּא לָאו לְאַחַר יֵאוּשׁ וּשְׁמַע מִנַּהּ יֵאוּשׁ לָא קָנֵי שְׁמַע מִנַּהּ
וְהָא רָבָא הוּא דְּאָמַר דִּגְזַל קׇרְבָּן דְּחַבְרֵהּ אִיבָּעֵית אֵימָא הֲדַר בֵּהּ וְאִיבָּעֵית אֵימָא חַד מִנַּיְהוּ רַב פָּפָּא אַמְרַהּ
וּמִדַּת תַּשְׁלוּמֵי אַרְבָּעָה וַחֲמִשָּׁה וְכוּ'
וְאַמַּאי נֵילַף שׁוֹר שׁוֹר מִשַּׁבָּת מָה לְהַלָּן חַיָּה וְעוֹף כַּיּוֹצֵא בָּהֶן אַף כָּאן חַיָּה וָעוֹף כַּיּוֹצֵא בָּהֶן
אָמַר רָבָא אָמַר קְרָא שׁוֹר וָשֶׂה שׁוֹר וָשֶׂה שְׁנֵי פְּעָמִים שׁוֹר וָשֶׂה אִין מִדֵּי אַחֲרִינָא לָא
אָמְרִי הֵי מְיַתַּר אִילֵימָא שׁוֹר וָשֶׂה דְּסֵיפָא מְיַתַּר דְּנִכְתּוֹב רַחֲמָנָא כִּי יִגְנֹב שׁוֹר אוֹ שֶׂה וּטְבָחוֹ וּמְכָרוֹ חֲמִשָּׁה בָקָר יְשַׁלֵּם תַּחְתָּיו וְאַרְבַּע צֹאן תַּחְתָּיו אִי כְּתַב רַחֲמָנָא הָכִי הֲוָה אָמֵינָא בָּעֵי שַׁלּוֹמֵי תִּשְׁעָה לְכׇל אֶחָד וְאֶחָד
וְכִי תֵּימָא הָא כְּתִיב תַּחְתָּיו תַּחְתָּיו חַד תַּחְתָּיו מְיַתַּר
הַהוּא מִבְּעֵי לֵהּ לִדְרָשָׁה אַחֲרִינָא דְּתַנְיָא יָכוֹל גָּנַב שׁוֹר שָׁוֶה מָנֶה יְשַׁלֵּם תַּחְתָּיו [חֲמִשָּׁה] נְגִידִין תַּלְמוּד לוֹמַר תַּחְתָּיו תַּחְתָּיו
אֶלָּא שׁוֹר וָשֶׂה דְּרֵישָׁא מְיַתַּר דְּנִכְתּוֹב רַחֲמָנָא כִּי יִגְנֹב אִישׁ וּטְבָחוֹ וּמְכָרוֹ חֲמִשָּׁה בָקָר יְשַׁלֵּם תַּחַת הַשּׁוֹר וְאַרְבַּע צֹאן תַּחַת הַשֶּׂה
אִי כְּתַב רַחֲמָנָא הָכִי הֲוָה אָמֵינָא עַד דְּגָנֵב תְּרֵי וְטָבַח לְהוּ וּטְבָחוֹ כְּתִיב לְחַד
וְאֵימָא עַד דְּגָנֵב תַּרְוַיְהוּ וּמְזַבֵּן לְהוּ וּמְכָרוֹ כְּתִיב לְחַד
וְאֵימָא הָוֵה אָמֵינָא עַד דְּגָנֵב תְּרֵי וְטָבַח חַד וּמְזַבֵּן חַד אוֹ מְכָרוֹ כְּתִיב
וְאַכַּתִּי הֲוָה אָמֵינָא עַד דְּגָנֵב תַּרְוַיְהוּ וְטָבַח חַד וּמְשַׁיַּר חַד אוֹ מְזַבֵּן חַד וּמְשַׁיַּר חַד
אֶלָּא שׁוֹר דְּסֵיפָא וְשֶׂה דְּרֵישָׁא מְיַתַּר דְּנִכְתּוֹב רַחֲמָנָא כִּי יִגְנֹב אִישׁ שׁוֹר וּטְבָחוֹ וּמְכָרוֹ חֲמִשָּׁה בָקָר יְשַׁלֵּם תַּחְתָּיו וְאַרְבַּע צֹאן תַּחַת הַשֶּׂה שׁוֹר דְּסֵיפָא וְשֶׂה דְּרֵישָׁא לְמָה לִי שְׁמַע מִנַּהּ שׁוֹר וָשֶׂה אִין מִדֵּי אַחֲרִינָא לָא
אֵין הַגּוֹנֵב אַחַר הַגַּנָּב מְשַׁלֵּם תַּשְׁלוּמֵי כֶפֶל אָמַר רַב לֹא שָׁנוּ אֶלָּא לִפְנֵי יֵאוּשׁ אֲבָל לְאַחַר יֵאוּשׁ קְנָאוֹ גַּנָּב רִאשׁוֹן וְגַנָּב שֵׁנִי מְשַׁלֵּם תַּשְׁלוּמֵי כֶפֶל לְגַנָּב רִאשׁוֹן
אָמַר רַב שֵׁשֶׁת אָמֵינָא כִּי נָיֵם וְשָׁכֵב רַב אָמַר לְהָא שְׁמַעְתָּא דְּתַנְיָא אָמַר רַבִּי עֲקִיבָא מִפְּנֵי מָה אָמְרָה תּוֹרָה טָבַח וּמָכַר מְשַׁלֵּם תַּשְׁלוּמֵי אַרְבָּעָה וַחֲמִשָּׁה מִפְּנֵי שֶׁנִּשְׁתָּרֵשׁ בַּחֵטְא אֵימַת אִלֵּימָא לִפְנֵי יֵאוּשׁ

 *** דף סח. *** 

מִי אִכָּא נִשְׁתָּרֵשׁ אֶלָּא לְאַחַר יֵאוּשׁ וְאִי סָלְקָא דַעְתָּךְ יֵאוּשׁ קָנֵי אַמַּאי מְשַׁלֵּם תַּשְׁלוּמֵי אַרְבָּעָה וַחֲמִשָּׁה שֶׁלּוֹ הוּא טוֹבֵחַ שֶׁלּוֹ הוּא מוֹכֵר
אָמְרִי כִּדְאָמַר רָבָא מִפְּנֵי שֶׁשָּׁנָה בַּחֵטְא הָכָא נָמֵי מִפְּנֵי שֶׁשָּׁנָה בַּחֵטְא
תָּא שְׁמַע וּטְבָחוֹ אוֹ מְכָרוֹ מַה טְבִיחָה שֶׁאֵינָהּ חוֹזֶרֶת אַף מְכִירָה שֶׁאֵינָהּ חוֹזֶרֶת
אֵימַת אִלֵּימָא לִפְנֵי יֵאוּשׁ אַמַּאי אֵינָהּ חוֹזֶרֶת אֶלָּא לְאַחַר יֵאוּשׁ וְאִי סָלְקָא דַעְתָּךְ קַנְיֵהּ אַמַּאי מְשַׁלֵּם אַרְבָּעָה וַחֲמִשָּׁה שֶׁלּוֹ הוּא טוֹבֵחַ שֶׁלּוֹ הוּא מוֹכֵר
כִּדְאָמַר רַב נַחְמָן פְּרָט לְשֶׁהִקְנָה לִשְׁלשִׁים יוֹם הָכָא נָמֵי פְּרָט לְשֶׁהִקְנָה לִשְׁלשִׁים יוֹם
מֵיתִיבִי גָּנַב וּבָא אַחֵר וּגְנָבוֹ הָרִאשׁוֹן מְשַׁלֵּם תַּשְׁלוּמֵי כֶפֶל וְהַשֵּׁנִי אֵינוֹ מְשַׁלֵּם אֶלָּא קֶרֶן בִּלְבָד
גָּנַב וּמָכַר וּבָא אַחֵר וּגְנָבוֹ הָרִאשׁוֹן מְשַׁלֵּם תַּשְׁלוּמֵי אַרְבָּעָה וַחֲמִשָּׁה וְהַשֵּׁנִי מְשַׁלֵּם תַּשְׁלוּמֵי כֶפֶל גָּנַב וְטָבַח וּבָא אַחֵר וּגְנָבוֹ הָרִאשׁוֹן מְשַׁלֵּם תַּשְׁלוּמֵי אַרְבָּעָה וַחֲמִשָּׁה וְהַשֵּׁנִי אֵינוֹ מְשַׁלֵּם תַּשְׁלוּמֵי כֶפֶל אֶלָּא קֶרֶן בִּלְבָד
קָתָנֵי מִיהָא מְצִיעֲתָא גָּנַב וּמָכַר וּבָא אַחֵר וּגְנָבוֹ הָרִאשׁוֹן מְשַׁלֵּם תַּשְׁלוּמֵי אַרְבָּעָה וַחֲמִשָּׁה וְהַשֵּׁנִי מְשַׁלֵּם תַּשְׁלוּמֵי כֶפֶל
אֵימַת אִלֵּימָא לִפְנֵי יֵאוּשׁ שֵׁנִי אַמַּאי מְשַׁלֵּם תַּשְׁלוּמֵי כֶפֶל שִׁנּוּי רְשׁוּת בְּלֹא יֵאוּשׁ מִי אִכָּא לְמַאן דְּאָמַר דְּקָנֵי
אֶלָּא פְּשִׁיטָא לְאַחַר יֵאוּשׁ וְאִי סָלְקָא דַעְתָּךְ יֵאוּשׁ קוֹנֶה אַמַּאי מְשַׁלֵּם תַּשְׁלוּמֵי אַרְבָּעָה וַחֲמִשָּׁה דִּידֵהּ הוּא דְּזַבֵּן
וְתוּ דְּקָתָנֵי רֵישָׁא גָּנַב וּבָא אַחֵר וּגְנָבוֹ רִאשׁוֹן מְשַׁלֵּם תַּשְׁלוּמֵי כֶפֶל וְהַשֵּׁנִי אֵין מְשַׁלֵּם אֶלָּא קֶרֶן
מִכְּדֵי לְאַחַר יֵאוּשׁ קָיְמִינַן וְאִי סָלְקָא דַעְתָּךְ יֵאוּשׁ קוֹנֶה שֵׁנִי אַמַּאי אֵינוֹ מְשַׁלֵּם אֶלָּא קֶרֶן אֶלָּא לָאו שְׁמַע מִנַּהּ יֵאוּשׁ לָא קָנֵי וְקַשְׁיָא לְרַב
אָמַר רָבָא וְתִסְבְּרָא הָא מְתָרַצְתָּא הִיא אֶלָּא דְּקָתָנֵי סֵיפָא גָּנַב וְטָבַח וּבָא אַחֵר וּגְנָבוֹ רִאשׁוֹן מְשַׁלֵּם תַּשְׁלוּמֵי אַרְבָּעָה וַחֲמִשָּׁה וְשֵׁנִי אֵינוֹ מְשַׁלֵּם אֶלָּא קֶרֶן וּמִי אִכָּא לְמַאן דְּאָמַר שִׁנּוּי מַעֲשֶׂה לָא קָנֵי
אֶלָּא לְעוֹלָם כֻּלַּהּ לִפְנֵי יֵאוּשׁ וְאֵפוֹךְ סֵיפָא לִמְצִיעֲתָא וּמְצִיעֲתָא לְסֵיפָא וְאֵימָא הָכִי גָּנַב וּמָכַר וּבָא אַחֵר וּגְנָבוֹ הָרִאשׁוֹן מְשַׁלֵּם תַּשְׁלוּמֵי אַרְבָּעָה וַחֲמִשָּׁה וְהַשֵּׁנִי אֵינוֹ מְשַׁלֵּם אֶלָּא קֶרֶן דְּשִׁנּוּי רְשׁוּת בְּלֹא יֵאוּשׁ לָא קָנֵי
גָּנַב וְטָבַח וּבָא אַחֵר וּגְנָבוֹ הָרִאשׁוֹן מְשַׁלֵּם תַּשְׁלוּמֵי אַרְבָּעָה וַחֲמִשָּׁה וְהַשֵּׁנִי מְשַׁלֵּם תַּשְׁלוּמֵי כֶפֶל דְּקַנְיֵהּ בְּשִׁנּוּי מַעֲשֶׂה
רַב פָּפָּא אָמַר לְעוֹלָם לָא תֵּיפוֹךְ סֵיפָא בֵּית שַׁמַּאי הִיא דְּאָמְרִי שִׁנּוּי בִּמְקוֹמוֹ עוֹמֵד
אִי הָכִי קַשְׁיָא רֵישָׁא וּמְצִיעֲתָא לְרַב
אָמַר רַב זְבִיד לְעוֹלָם כֻּלַּהּ לִפְנֵי יֵאוּשׁ וְהָכָא בְּמַאי עָסְקִינַן שֶׁנִּתְיָאֲשׁוּ הַבְּעָלִים בְּלוֹקֵחַ וְלֹא נִתְיָאֲשׁוּ בְּגַנָּב דְּהָוֵה לֵהּ יֵאוּשׁ וְשִׁנּוּי רְשׁוּת
וְלָא תֵּימָא מִשּׁוּם דְּבָעֵינַן יֵאוּשׁ וְשִׁנּוּי רְשׁוּת אֶלָּא אֲפִלּוּ בְּיֵאוּשׁ לְחוֹדֵהּ נָמֵי קָנֵי גַּבֵּי גַנָּב
אֶלָּא דְּלָא מַשְׁכַּחַתְּ דִּמְשַׁלְּמִי תַּרְוַיְהוּ גַּנָּב רִאשׁוֹן וְגַנָּב שֵׁנִי אֶלָּא בְּהָכִי
אִתְּמַר הַמּוֹכֵר לִפְנֵי יֵאוּשׁ רַב נַחְמָן אָמַר חַיָּב רַב שֵׁשֶׁת אָמַר פָּטוּר
רַב נַחְמָן אָמַר חַיָּב וּמְכָרוֹ אָמַר רַחֲמָנָא וְהָא זַבֵּן לָא שְׁנָא לִפְנֵי יֵאוּשׁ לָא שְׁנָא לְאַחַר יֵאוּשׁ רַב שֵׁשֶׁת אָמַר פָּטוּר חִיּוּבֵהּ לְאַחַר יֵאוּשׁ הוּא דְּאַהֲנוֹ מַעֲשָׂיו אֲבָל לִפְנֵי יֵאוּשׁ דְּלָא אַהֲנוֹ מַעֲשָׂיו לָא מִחַיַּב דֻּומְיָא דִּטְבִיחָה בָּעֵינַן דְּאַהֲנוֹ מַעֲשָׂיו
אָמַר רַב שֵׁשֶׁת מְנָא אָמֵינָא לָהּ דְּתַנְיָא אָמַר רַבִּי עֲקִיבָא מִפְּנֵי מָה אָמְרָה תּוֹרָה טָבַח וּמָכַר מְשַׁלֵּם אַרְבָּעָה וַחֲמִשָּׁה מִפְּנֵי שֶׁנִּשְׁתָּרֵשׁ בַּחֵטְא
אֵימַת אִלֵּימָא לִפְנֵי יֵאוּשׁ מִי אִכָּא נִשְׁתָּרֵשׁ אֶלָּא לָאו לְאַחַר יֵאוּשׁ הוּא אָמַר רָבָא מִפְּנֵי שֶׁשָּׁנָה בַּחֵטְא
תָּא שְׁמַע וּטְבָחוֹ וּמְכָרוֹ מָה טְבִיחָה שֶׁאֵינָהּ חוֹזֶרֶת אַף מְכִירָה שֶׁאֵינָהּ חוֹזֶרֶת אֵימַת אִלֵּימָא לִפְנֵי יֵאוּשׁ אַמַּאי אֵינָהּ חוֹזֶרֶת אֶלָּא לְאַחַר יֵאוּשׁ וּשְׁמַע מִנַּהּ חִיּוּבָא לְאַחַר יֵאוּשׁ הוּא תַּרְגְּמַהּ רַב נַחְמָן פְּרָט לְשֶׁהִקְנָה לוֹ לִשְׁלשִׁים יוֹם
וְאַף רַבִּי אֶלְעָזָר סָבַר חִיּוּבֵהּ לְאַחַר יֵאוּשׁ הוּא דְּאָמַר רַבִּי אֶלְעָזָר

 *** דף סח: *** 

תֵּדַע שֶׁסְּתָם גְּנֵבָה יֵאוּשׁ בְּעָלִים הוּא
שֶׁהֲרֵי אָמְרָה תּוֹרָה טָבַח וּמָכַר מְשַׁלֵּם תַּשְׁלוּמֵי אַרְבָּעָה וַחֲמִשָּׁה וְדִלְמָא לָא אִיָּאַשׁ אֶלָּא לָאו מִשּׁוּם דְּאָמְרִינַן סְתָם גְּנֵבָה יֵאוּשׁ בְּעָלִים הִיא
וְדִלְמָא אַף עַל גַּב דְּלָא אִיָּאַשׁ
אָמְרִי לָא סָלְקָא דַּעְתָּךְ דֻּמְיָא דִטְבִיחָה מָה טְבִיחָה דְּאַהֲנוֹ מַעֲשָׂיו אַף מְכִירָה דְּאַהֲנוֹ מַעֲשָׂיו וְאִי לִפְנֵי יֵאוּשׁ מַאי אַהֲנוֹ
וְדִלְמָא דְּשַׁמְעִינֵהּ דְּאִיָּאַשׁ אָמְרִי לָא סָלְקָא דַּעְתָּךְ דֻּמְיָא דִטְבִיחָה מָה טְבִיחָה לְאַלְתַּר אַף מְכִירָה לְאַלְתַּר
אָמַר לוֹ רַבִּי יוֹחָנָן גְּנֵבָה בְּנֶפֶשׁ תּוֹכִיחַ שֶׁאֵין יֵאוּשׁ בְּעָלִים וְחַיָּב מִכְּלָל דְּסָבַר רַבִּי יוֹחָנָן לִפְנֵי יֵאוּשׁ חַיָּב
לְאַחַר יֵאוּשׁ מַאי רַבִּי יוֹחָנָן אָמַר חַיָּב וְרֵישׁ לָקִישׁ אָמַר פָּטוּר
רַבִּי יוֹחָנָן אָמַר חַיָּב חִיּוּבֵהּ בֵּין לִפְנֵי יֵאוּשׁ בֵּין לְאַחַר יֵאוּשׁ רֵישׁ לָקִישׁ אָמַר פָּטוּר חִיּוּבֵהּ לִפְנֵי יֵאוּשׁ הוּא אֲבָל לְאַחַר יֵאוּשׁ קָנָה וְשֶׁלּוֹ הוּא טוֹבֵחַ וְשֶׁלּוֹ הוּא מוֹכֵר
אֵיתִיבֵהּ רַבִּי יוֹחָנָן לְרֵישׁ לָקִישׁ גָּנַב וְהִקְדִּישׁ וְאַחַר כָּךְ טָבַח מְשַׁלֵּם תַּשְׁלוּמֵי כֶפֶל וְאֵינוֹ מְשַׁלֵּם תַּשְׁלוּמֵי אַרְבָּעָה וַחֲמִשָּׁה
אֵימַת אִלֵּימָא לִפְנֵי יֵאוּשׁ מִי קָדוֹשׁ אִישׁ כִּי יַקְדִּשׁ אֶת בֵּיתוֹ קֹדֶשׁ אָמַר רַחֲמָנָא מָה בֵּיתוֹ שֶׁלּוֹ אַף כֹּל שֶׁלּוֹ
אֶלָּא פְּשִׁיטָא לְאַחַר יֵאוּשׁ וְטַעְמָא דְּהִקְדִּישׁ הוּא דְּאֵינוֹ מְשַׁלֵּם תַּשְׁלוּמֵי אַרְבָּעָה וַחֲמִשָּׁה דְּכִי קָא טָבַח דְּהֶקְדֵּשׁ קָא טָבַח אֲבָל לֹא הִקְדִּישׁ טָבַח מְשַׁלֵּם תַּשְׁלוּמֵי אַרְבָּעָה וַחֲמִשָּׁה וְאִי סָלְקָא דַעְתָּךְ יֵאוּשׁ קוֹנֶה אַמַּאי מְשַׁלֵּם שֶׁלּוֹ הוּא טוֹבֵחַ שֶׁלּוֹ הוּא מוֹכֵר
אֲמַר לֵהּ הָכָא בְּמַאי עָסְקִינַן כְּגוֹן שֶׁהִקְדִּישׁוּהוּ בְּעָלִים בְּיַד גַּנָּב
וּמִי קָדוֹשׁ וְהָאָמַר רַבִּי יוֹחָנָן גָּזַל וְלֹא נִתְיָאֲשׁוּ הַבְּעָלִים שְׁנֵיהֶן אֵינָן יְכוֹלִין לְהַקְדִּישׁ זֶה לְפִי שֶׁאֵינוֹ שֶׁלּוֹ וְזֶה לְפִי שֶׁאֵינוֹ בִּרְשׁוּתוֹ אָמְרִי הוּא דְּאָמַר כִּצְנוּעִין
דִּתְנַן הַצְּנוּעִין מַנִּיחִין אֶת הַמָּעוֹת וְאוֹמְרִים כׇּל הַנִּלְקָט מִזֶּה יְהֵא מְחֻלָּל עַל הַמָּעוֹת הָאֵלּוּ
וַהֲרֵי חָזְרָה קֶרֶן לַבְּעָלִים
כְּשֶׁעָמַד בַּדִּין
הֵיכִי דָמֵי אִי דְּאָמְרִי צֵא תֵּן לוֹ מַאי אִרְיָא הִקְדִּישׁ אֲפִלּוּ לֹא הִקְדִּישׁ נָמֵי לָא לִחַיְּבֵהּ
דְּאָמַר רָבָא צֵא תֵּן לוֹ טָבַח וּמָכַר פָּטוּר מַאי טַעְמָא
כֵּוָן דְּפַסְקוּהָ לְמִלְּתֵהּ וְטָבַח וּמָכַר הָוֵה לֵהּ גַּזְלָן וְגַזְלָן אֵינוֹ מְשַׁלֵּם תַּשְׁלוּמֵי אַרְבָּעָה וַחֲמִשָּׁה

 *** דף סט. *** 

חַיָּב אַתָּה לִתֵּן לוֹ טָבַח וּמָכַר מְשַׁלֵּם תַּשְׁלוּמֵי אַרְבָּעָה וַחֲמִשָּׁה מַאי טַעְמָא כֵּוָן דְּלָא פְּסִקָה מִלְּתָא אַכַּתִּי גַּנָּב הוּא
לָא צְרִיכָא דְּאָמְרִי לֵהּ חַיָּב אַתָּה לִתֵּן לוֹ
גּוּפָא אָמַר רַבִּי יוֹחָנָן גָּזַל וְלֹא נִתְיָאֲשׁוּ הַבְּעָלִים שְׁנֵיהֶם אֵינָן יְכוֹלִים לְהַקְדִּישׁ זֶה לְפִי שֶׁאֵינוֹ שֶׁלּוֹ וְזֶה לְפִי שֶׁאֵינוֹ בִּרְשׁוּתוֹ וּמִי אָמַר רַבִּי יוֹחָנָן הָכִי וְהָאָמַר רַבִּי יוֹחָנָן הֲלָכָה כִּסְתַם מִשְׁנָה
וּתְנַן כֶּרֶם רְבָעִי הָיוּ מְצַיְּנִין אוֹתוֹ בִּקְזוּזוֹת אֲדָמָה סִימָנָא כִּי אֲדָמָה מָה אֲדָמָה אִכָּא הֲנָאָה מִנַּהּ אַף הַאי נָמֵי כִּי מִפַּרְקָא שְׁרֵי לְאִתְהֲנוֹיֵי מִנַּהּ
וְשֶׁל עׇרְלָה בְּחַרְסִית סִימָנָא כְּחַרְסִית מָה חַרְסִית שֶׁאֵין הֲנָאָה מִנַּהּ אַף הַאי דְּלֵית (בֵּהּ) הֲנָאָה מִנֵּהּ
וְשֶׁל קְבָרוֹת בְּסִיד סִימָנָא דְּחִוָּר כַּעֲצָמוֹת וּמְמַחֶה וְשׁוֹפֵךְ כִּי הֵיכִי דְּנִחַוַּר טְפֵי
אָמַר רַבָּן שִׁמְעוֹן בֶּן גַּמְלִיאֵל בַּמֶּה דְּבָרִים אֲמוּרִים בִּשְׁבִיעִית דְּהֶפְקֵר נִינְהוּ
אֲבָל בִּשְׁאָר שְׁנֵי שָׁבוּעַ הַלְעִיטֵהוּ לָרָשָׁע וְיָמוּת
וְהַצְּנוּעִין מַנִּיחִין אֶת הַמָּעוֹת וְאוֹמְרִים כׇּל הַנִּלְקָט מִזֶּה מְחֻלָּל עַל הַמָּעוֹת הַלָּלוּ
וְכִי תֵּימָא מַאן תְּנָא צְנוּעִין רַבָּן שִׁמְעוֹן בֶּן גַּמְלִיאֵל וְרַבִּי יוֹחָנָן כִּסְתָם יְחִידָאָה לָא אָמַר
וְהָאָמַר רַבָּה בַּר בַּר חָנָה אָמַר רַבִּי יוֹחָנָן כׇּל מָקוֹם שֶׁשָּׁנָה רַבָּן שִׁמְעוֹן בֶּן גַּמְלִיאֵל בְּמִשְׁנָתֵנוּ הֲלָכָה כְּמוֹתוֹ חוּץ מֵעָרֵב וְצַיְדָן וּרְאָיָה אַחֲרוֹנָה
אָמְרִי לָא תֵּימָא כׇּל הַנִּלְקָט מִזֶּה אֶלָּא אֵימָא כָּל הַמִּתְלַקֵּט מִזֶּה
וּמִי אָמַר רַבִּי יוֹחָנָן הָכִי וְהָאָמַר רַבִּי יוֹחָנָן צְנוּעִין וְרַבִּי דּוֹסָא אָמְרוּ דָּבָר אֶחָד וְרַבִּי דּוֹסָא נִלְקָט קָאָמַר
דְּתַנְיָא רַבִּי יְהוּדָה אוֹמֵר שַׁחֲרִית בַּעַל הַבַּיִת עוֹמֵד וְאוֹמֵר כׇּל שֶׁיְּלַקְּטוּ עֲנִיִּים הַיּוֹם יְהֵא הֶפְקֵר
רַבִּי דּוֹסָא אוֹמֵר לְעִתּוֹתֵי עֶרֶב אוֹמֵר כׇּל שֶׁלָּקְטוּ עֲנִיִּים יְהֵא הֶפְקֵר
אֵפוֹךְ דְּרַבִּי יְהוּדָה לְרַבִּי דּוֹסָא וְרַבִּי דּוֹסָא לְרַבִּי יְהוּדָה אַמַּאי אָפְכַתְּ מַתְנִיתָא אִפְכַהּ לְרַבִּי יוֹחָנָן וְאֵימָא צְנוּעִין וְרַבִּי יְהוּדָה אָמְרוּ דָּבָר אֶחָד
אָמְרִי לָא סַגִּיא דְּלָא מִתְהַפְכָא מַתְנִיתָא דִּבְהָא מַתְנִיתִין קָתָנֵי דְּאִית לֵהּ לְרַבִּי יְהוּדָה בְּרֵרָה וְשָׁמְעִינַן לֵהּ לְרַבִּי יְהוּדָה בְּעָלְמָא דְּלֵית לֵהּ בְּרֵרָה דִּתְנַן

 *** דף סט: *** 

הַלּוֹקֵחַ יַיִן מִבֵּין הַכּוּתִים אוֹמֵר שְׁנֵי לֻגִּין שֶׁאֲנִי עָתִיד לְהַפְרִישׁ הֲרֵי הֵן תְּרוּמָה עֲשָׂרָה מַעֲשֵׂר רִאשׁוֹן תִּשְׁעָה מַעֲשֵׂר שֵׁנִי וּמֵחֵל וְשׁוֹתֶה מִיָּד דִּבְרֵי רַבִּי מֵאִיר
רַבִּי יְהוּדָה וְרַבִּי יוֹסֵי וְרַבִּי שִׁמְעוֹן אוֹסְרִין
אָמְרִי סוֹף סוֹף אַמַּאי קָא אָפְכַתְּ לַהּ לְמַתְנִיתִין מִשּׁוּם דְּקַשְׁיָא דְּרַבִּי יְהוּדָה אַדְּרַבִּי יְהוּדָה הַשְׁתָּא נָמֵי קַשְׁיָא דְּרַבִּי יוֹחָנָן אַדְּרַבִּי יוֹחָנָן
דְּאָמְרַתְּ לְרַבִּי יוֹחָנָן לָא תֵּימָא כׇּל הַנִּלְקָט אֶלָּא אֵימָא כָּל הַמִּתְלַקֵּט אַלְמָא אִית לֵהּ בְּרֵרָה וְהָא רַבִּי יוֹחָנָן לֵית לֵהּ בְּרֵרָה
דְּאָמַר רַב אַסִּי אָמַר רַבִּי יוֹחָנָן הָאַחִין שֶׁחָלְקוּ לָקוֹחוֹת הֵן וּמַחְזִירִין זֶה לָזֶה בַּיּוֹבֵל
אֶלָּא לְעוֹלָם כׇּל הַנִּלְקָט
וְרַבִּי יוֹחָנָן סְתָמָא אַחֲרִינָא אַשְׁכַּח דִּתְנַן אֵין הַגּוֹנֵב אַחַר הַגַּנָּב מְשַׁלֵּם תַּשְׁלוּמֵי כֶפֶל אַמַּאי בִּשְׁלָמָא לְגַנָּב רִאשׁוֹן לָא מְשַׁלֵּם וְגֻנַּב מִבֵּית הָאִישׁ וְלֹא מִבֵּית הַגַּנָּב אֶלָּא לִבְעָלִים נְשַׁלֵּם
אֶלָּא לָאו שְׁמַע מִנַּהּ זֶה לְפִי שֶׁאֵינוֹ שֶׁלּוֹ וְזֶה לְפִי שֶׁאֵינוֹ בִּרְשׁוּתוֹ
וּמַאי חָזֵי(ת) דְּאָזֵל בָּתַר הַהִיא סְתָמָא לֶעְבֵּד כִּי הַאי סְתָמָא דִּצְנוּעִין
מִשּׁוּם דִּמְסַיַּע לֵהּ קְרָא וְאִישׁ כִּי יַקְדִּשׁ אֶת בֵּיתוֹ קֹדֶשׁ לַה' מָה בֵּיתוֹ בִּרְשׁוּתוֹ אַף כֹּל בִּרְשׁוּתוֹ
אָמַר אַבָּיֵי אִי לָאו דְּאָמַר רַבִּי יוֹחָנָן צְנוּעִין וְרַבִּי דּוֹסָא אָמְרוּ דָּבָר אֶחָד הֲוָה אָמֵינָא צְנוּעִין אִית לְהוּ דְּרַבִּי דּוֹסָא וְרַבִּי דּוֹסָא לֵית לֵהּ דִּצְנוּעִין
צְנוּעִין אִית לְהוּ דְּרַבִּי דּוֹסָא וּמָה בְּגַנָּב עֲבַדוּ רַבָּנַן תַּקַּנְתָּא עֲנִיִּים צְרִיכָא לְמֵימַר רַבִּי דּוֹסָא לֵית לֵהּ דִּצְנוּעִין עֲנִיִּים הוּא דַּעֲבַדוּ לְהוּ רַבָּנַן תַּקַּנְתָּא אֲבָל גַּנָּב לָא עֲבַדוּ לַהּ רַבָּנַן תַּקַּנְתָּא
אָמַר רָבָא אִי לָאו דְּאָמַר רַבִּי יוֹחָנָן צְנוּעִין וְרַבִּי דּוֹסָא אָמְרוּ דָּבָר אֶחָד הֲוָה אָמֵינָא מַאן תְּנָא צְנוּעִין רַבִּי מֵאִיר הִיא
לָאו אָמַר רַבִּי מֵאִיר מַעֲשֵׂר מָמוֹן גָּבוֹהַּ הוּא וַאֲפִלּוּ הָכִי לְעִנְיַן פְּדִיָּה אוֹקְמֵהּ רַחֲמָנָא בִּרְשׁוּתֵהּ דִּכְתִיב וְאִם גָּאֹל יִגְאַל אִישׁ מִמַּעַשְׂרוֹ חֲמִשִׁתוֹ יָסַף עָלָיו
קַרְיֵהּ רַחֲמָנָא מַעַשְׂרוֹ וּמוֹסִיף חֹמֶשׁ
כֶּרֶם רְבָעִי נָמֵי גָּמַר קֹדֶשׁ קֹדֶשׁ מִמַּעֲשֵׂר כְּתִיב הָכָא קָדֹשׁ הִלּוּלִים וּכְתִיב גַּבֵּי מַעֲשֵׂר וְכׇל מַעְשַׂר הָאָרֶץ מִזֶּרַע הָאָרֶץ מִפְּרִי הָעֵץ לַה' הוּא קֹדֶשׁ
מָה קֹדֶשׁ דִּכְתִיב גַּבֵּי מַעֲשֵׂר אַף עַל גַּב דְּמָמוֹן גָּבוֹהַּ הוּא לְעִנְיַן פְּדִיָּה אוֹקְמֵהּ רַחֲמָנָא בִּרְשׁוּתֵהּ אַף הַאי קֹדֶשׁ נָמֵי דִּכְתִיב גַּבֵּי כֶּרֶם רְבָעִי אַף עַל גַּב דְּלָאו מָמוֹן דִּידֵהּ הוּא לְעִנְיַן אַחוֹלֵי אוֹקְמֵהּ רַחֲמָנָא בִּרְשׁוּתֵהּ
דְּהָא כִּי אִיתֵהּ בִּרְשׁוּתֵהּ נָמֵי הָא לָאו דִּידֵהּ הוּא וְהָא מָצֵי מַחֵל מִשּׁוּם הָכִי מָצֵי מַחֵל
אֲבָל גַּבֵּי לֶקֶט כֵּוָן דְּמָמוֹנָא דִּידֵהּ כִּי אִיתֵהּ בִּרְשׁוּתֵהּ הוּא דְּמָצֵי מַפְקַר לֵהּ כִּי לֵיתֵהּ בִּרְשׁוּתֵהּ לָא מָצֵי מַפְקַר לֵהּ
אָמַר רָבִינָא אִי לָאו דְּאָמַר רַבִּי יוֹחָנָן צְנוּעִין וְרַבִּי דּוֹסָא אָמְרוּ דָּבָר אֶחָד הֲוָה אָמֵינָא מַאן תַּנָּא צְנוּעִין רַבִּי דּוֹסָא הִיא כִּי הֵיכִי דְּלָא תִּקְשֵׁי סְתַם מִשְׁנָה לְרַבִּי יוֹחָנָן וְרַבִּי יוֹחָנָן

 *** דף ע. *** 

כִּסְתָם יְחִידָאָה לָא אָמַר
אָמְרִי נְהַרְדָּעֵי לָא כָּתְבִינַן אוֹרָכְתָּא אַמִּטַּלְטְלִי אָמַר רַב אָשֵׁי לְאַמֵּימָר מַאי טַעְמָא אֲמַר לֵהּ מִשּׁוּם דְּרַבִּי יוֹחָנָן
דְּאָמַר רַבִּי יוֹחָנָן גָּזַל וְלֹא נִתְיָאֲשׁוּ הַבְּעָלִים שְׁנֵיהֶם אֵינָן יְכוֹלִין לְהַקְדִּישׁ זֶה לְפִי שֶׁאֵינוֹ שֶׁלּוֹ וְזֶה לְפִי שֶׁאֵינוֹ בִּרְשׁוּתוֹ
אִכָּא דְּאָמְרִי אָמְרִי נְהַרְדָּעֵי לָא כָּתְבִינַן אוֹרָכְתָּא אַמִּטַּלְטְלִי דְּכַפְרֵהּ טַעְמָא דְּכַפְרֵהּ דְּמִחֲזֵי כְּשִׁקְרָא אֲבָל לָא כַּפְרֵהּ כָּתְבִינַן
וְאָמְרִי נְהַרְדָּעֵי אוֹרָכְתָּא דְּלָא כְּתִיב בֵּהּ זִיל דּוּן וּזְכִי וְאַפֵּק לְנַפְשָׁךְ לֵית בֵּהּ מְשָׁשָׁא מַאי טַעְמָא מִשּׁוּם דְּאָמַר לֵהּ הַאיְךְ לָאו בַּעַל דְּבָרִים דִּידִי אַתְּ
אָמַר אַבָּיֵי וְאִי כְּתִיב בֵּהּ לְמֶחֱצָה לִשְׁלִישׁ וְלִרְבִיעַ מִגּוֹ דְּמִשְׁתַּעֵי דִּינָא אַפַּלְגָא מִשְׁתַּעֵי דִּינָא אַכֻּלֵּהּ
אָמַר אַמֵּימָר אִי תְּפַס לָא מַפְּקִינַן מִנֵּהּ רַב אָשֵׁי אָמַר כֵּוָן דְּכַתְבֵהּ לֵהּ כֹּל דְּמִתְעֲנֵי מִן דִּינָא קַבֵּלִית עֲלַי שָׁלִיחַ שַׁוְּיֵהּ
וְאִכָּא דְּאָמַר שֻׁתָּפָא שַׁוְּיֵהּ לְמַאי נָפְקָא מִנַּהּ לְמִתְפַּס פַּלְגָא וְהִלְכְתָא שָׁלִיחַ שַׁוְּיֵהּ
מַתְנִי' גָּנַב עַל פִּי שְׁנַיִם וְטָבַח וּמָכַר עַל פִּיהֶם אוֹ עַל פִּי שְׁנַיִם אֲחֵרִים מְשַׁלֵּם תַּשְׁלוּמֵי אַרְבָּעָה וַחֲמִשָּׁה
גָּנַב וּמָכַר בְּשַׁבָּת גָּנַב וּמָכַר לַעֲבוֹדָה זָרָה גָּנַב וְטָבַח בְּיוֹם הַכִּפּוּרִים
גָּנַב מִשֶּׁל אָבִיו וְטָבַח וּמָכַר וְאַחַר כָּךְ מֵת אָבִיו גָּנַב וְטָבַח וְאַחַר כָּךְ הִקְדִּישׁ מְשַׁלֵּם תַּשְׁלוּמֵי אַרְבָּעָה וַחֲמִשָּׁה
גָּנַב וְטָבַח לִרְפוּאָה אוֹ לִכְלָבִים הַשּׁוֹחֵט וְנִמְצֵאת טְרֵפָה הַשּׁוֹחֵט חֻלִּין בַּעֲזָרָה מְשַׁלֵּם תַּשְׁלוּמֵי אַרְבָּעָה וַחֲמִשָּׁה
רַבִּי שִׁמְעוֹן פּוֹטֵר בִּשְׁנֵי אֵלּוּ
גְּמָ' לֵימָא מַתְנִיתִין דְּלָא כְּרַבִּי עֲקִיבָא
דְּאִי רַבִּי עֲקִיבָא הָאָמַר דָּבָר וְלֹא חֲצִי דָבָר
דְּתַנְיָא אָמַר רַבִּי יוֹסֵי כְּשֶׁהָלַךְ אַבָּא חֲלַפְתָּא אֵצֶל רַבִּי יוֹחָנָן בֶּן נוּרִי לִלְמוֹד תּוֹרָה וְאָמְרִי לַהּ רַבִּי יוֹחָנָן בֶּן נוּרִי אֵצֶל אַבָּא

 *** דף ע: *** 

חֲלַפְתָּא אָמַר לוֹ
הֲרֵי שֶׁאֲכָלָהּ שָׁנָה רִאשׁוֹנָה בִּפְנֵי שְׁנַיִם שְׁנִיָּה בִּפְנֵי שְׁנַיִם שְׁלִישִׁית בִּפְנֵי שְׁנַיִם מַהוּ
אָמַר לוֹ הֲרֵי זוֹ חֲזָקָה אָמַר לוֹ אַף אֲנִי אוֹמֵר כֵּן אֶלָּא שֶׁרַבִּי עֲקִיבָא חוֹלֵק בַּדָּבָר שֶׁהָיָה רַבִּי עֲקִיבָא אוֹמֵר דָּבָר וְלֹא חֲצִי דָבָר
אָמַר אַבָּיֵי אֲפִלּוּ תֵּימָא רַבִּי עֲקִיבָא מִי לָא מוֹדֶה רַבִּי עֲקִיבָא בִּשְׁנַיִם אוֹמְרִים קִדֵּשׁ וּשְׁנַיִם אוֹמְרִים בָּעַל
דְּאַף עַל גַּב דְּעֵדֵי בִיאָה צְרִיכִי לְעֵדֵי קִדּוּשִׁין כֵּוָן דְּעֵדֵי קִדּוּשִׁין לָא צְרִיכִי לְעֵדֵי בִיאָה דָּבָר קָרֵינָא בֵּהּ
הָכָא נָמֵי אַף עַל גַּב דְּעֵדֵי טְבִיחָה צְרִיכִי לְעֵדֵי גְנֵבָה כֵּיוָן דְּעֵדֵי גְנֵבָה לָא צְרִיכִי לְעֵדֵי טְבִיחָה דָּבָר קָרֵינָא בֵּהּ
וְרַבָּנַן הַאי דָּבָר וְלֹא חֲצִי דָבָר לְמַעוֹטֵי מַאי לְמַעוֹטֵי אֶחָד אוֹמֵר אֶחָד בְּגַבָּהּ וְאֶחָד אוֹמֵר אֶחָד בִּכְרֵסָהּ
הַאי חֲצִי דָבָר וַחֲצִי עֵדוּת הוּא
אֶלָּא לְמַעוֹטֵי שְׁנַיִם אוֹמְרִים אֶחָד בְּגַבָּהּ וּשְׁנַיִם אוֹמְרִים אֶחָד בִּכְרֵסָהּ הָנֵי אָמְרִי קְטַנָּה הִיא וְהָנֵי אָמְרִי קְטַנָּה הִיא
גָּנַב וּמָכַר בְּשַׁבָּת [וְכוּ'] וְהָתַנְיָא פָּטוּר
אָמַר רָמֵי בַּר חָמָא כִּי תַּנְיָא הָהִיא דְּפָטוּר בְּאוֹמֵר לוֹ עֲקֹץ לְךָ תְּאֵנָה מִתְּאֵנָתִי וְתִקְּנֵי לִי גְּנֵבוּתָךְ
אָמְרִי וְכֵוָן דְּכִי תָבַע לֵהּ קַמַּן בְּדִינָא לָא אָמְרִינַן לֵהּ זִיל שַׁלֵּם דְּמִחַיַּב בְּנַפְשׁוֹ הוּא הָא מְכִירָה נָמֵי לָאו מְכִירָה הִיא
אֶלָּא אָמַר רַב פָּפָּא בְּאוֹמֵר לוֹ זְרֹק גְּנֵבוּתָךְ לַחֲצֵרִי וְתִקְּנֵי לִי גְּנֵבוּתָךְ
כְּמַאן כְּרַבִּי עֲקִיבָא דְּאָמַר קְלוּטָה כְּמִי שֶׁהֻנְּחָה דָּמְיָא
דְּאִי כְּרַבָּנַן כֵּוָן דְּמָטְיָא לַחֲצַר בֵּיתוֹ קָנָה לְעִנְיַן שַׁבָּת לָא מְחַיַּב עַד דְּמָטְיָא לְאַרְעָא
בְּאוֹמֵר לֹא תִּקְּנֵי לִי גְּנֵבוּתָךְ עַד שֶׁתָּנוּחַ
רָבָא אָמַר לְעוֹלָם כְּרָמֵי בַּר חָמָא אֶתְנַן אָסְרָה תּוֹרָה וַאֲפִלּוּ בָּא עַל אִמּוֹ וְאִי תָּבְעָה לֵהּ קַמַּן בְּדִינָא מִי אָמְרִינַן לֵהּ קוּם הַב לַהּ אֶתְנַן
אֶלָּא אַף עַל גַּב דְּכִי קָא תָבְעָה לֵהּ בְּדִינָא לָא אָמְרִינַן לֵהּ זִיל הַב לָהּ כֵּוָן דְּכִי יָהֵב לַהּ הָוֵי אֶתְנַן הָכָא נָמֵי אַף עַל גַּב דִּלְעִנְיַן תַּשְׁלוּמִין אִי תָּבַע [לֵהּ] בְּדִינָא קַמַּן לָא אָמְרִינַן לֵהּ זִיל שַׁלֵּם

 *** דף עא. *** 

אֲפִלּוּ הָכִי כֵּוָן דְּקָא מַקְנֵי לֵהּ בְּהָכִי הָוְיָא מְכִירָה
גָּנַב וְטָבַח בְּיוֹם הַכִּפּוּרִים וְכוּ' אָמְרִי אַמַּאי נְהִי דִּקְטָלָא לֵיכָּא מַלְקוֹת מִיהָא אִכָּא וְקַיְמָא לַן דְּאֵינוֹ לוֹקֶה וּמְשַׁלֵּם
אָמְרִי הָא מַנִּי רַבִּי מֵאִיר הִיא דְּאָמַר לוֹקֶה וּמְשַׁלֵּם
אִי רַבִּי מֵאִיר אֲפִלּוּ טָבַח בְּשַׁבָּת וְכִי תֵּימָא לוֹקֶה וּמְשַׁלֵּם אִית לֵהּ מֵת וּמְשַׁלֵּם לֵית לֵהּ
וְלָא וְהָתַנְיָא גָּנַב וְטָבַח בַּשַּׁבָּת גָּנַב וְטָבַח לַעֲבוֹדָה זָרָה גָּנַב שׁוֹר הַנִּסְקָל וּטְבָחוֹ מְשַׁלֵּם אַרְבָּעָה וַחֲמִשָּׁה דִּבְרֵי רַבִּי מֵאִיר וַחֲכָמִים פּוֹטְרִין
אָמְרִי בַּר מִנַּהּ דְּהַהִיא דְּהָא אִתְּמַר עֲלַהּ אָמַר רַבִּי יַעֲקֹב אָמַר רַבִּי יוֹחָנָן וְאָמְרִי לַהּ אָמַר רַבִּי יִרְמְיָה אָמַר רַבִּי שִׁמְעוֹן בֶּן לָקִישׁ רַבִּי אָבִין וְרַבִּי אִלְעָא וְכֹל חֲבוּרָתָא מִשְּׁמֵהּ דְּרַבִּי יוֹחָנָן אָמְרִי בְּטוֹבֵחַ עַל יְדֵי אַחֵר
וְכִי זֶה חוֹטֵא וְזֶה מִתְחַיֵּב
אָמַר רָבָא שָׁאנֵי הָכָא דְּאָמַר קְרָא וּטְבָחוֹ וּמְכָרוֹ מָה מְכִירָה עַל יְדֵי אַחֵר אַף טְבִיחָה עַל יְדֵי אַחֵר
דְּבֵי רַבִּי יִשְׁמָעֵאל תָּנָא אוֹ לְרַבּוֹת אֶת הַשָּׁלִיחַ דְּבֵי חִזְקִיָּה תָּנָא תַּחַת לְרַבּוֹת אֶת הַשָּׁלִיחַ
מַתְקֵף לַהּ מָר זוּטְרָא מִי אִכָּא מִדֵּי דְּאִלּוּ עָבֵד אִיהוּ לָא מִחַיַּב וְעָבֵד שָׁלִיחַ וּמִיחַיַּב
אֲמַר לֵהּ רַב אָשֵׁי הָתָם לָאו מִשּׁוּם דְּלָא מִחַיַּב הוּא אֶלָּא דְּקָם לֵהּ בִּדְרַבָּה מִנֵּהּ
וְאִי בְּטוֹבֵחַ עַל יְדֵי אַחֵר מַאי טַעְמָא דְּרַבָּנַן דְּפָטְרִי
אָמְרִי מַאן חֲכָמִים רַבִּי שִׁמְעוֹן דְּאָמַר שְׁחִיטָה שֶׁאֵינָהּ רְאוּיָה לֹא שְׁמָהּ שְׁחִיטָה
אָמְרִי בִּשְׁלָמָא עֲבוֹדָה זָרָה וְשׁוֹר הַנִּסְקָל שְׁחִיטָה שֶׁאֵינָהּ רְאוּיָה הִיא אֶלָּא שַׁבָּת שְׁחִיטָה רְאוּיָה הִיא דִּתְנַן הַשּׁוֹחֵט בַּשַּׁבָּת וּבְיוֹם הַכִּפּוּרִים אַף עַל פִּי שֶׁמִּתְחַיֵּב בְּנַפְשׁוֹ שְׁחִיטָתוֹ כְּשֵׁרָה
אָמְרִי סָבַר לַהּ כְּרַבִּי יוֹחָנָן הַסַּנְדְּלָר
דִּתְנַן הַמְבַשֵּׁל בַּשַּׁבָּת בְּשׁוֹגֵג יֵאָכֵל בְּמֵזִיד לֹא יֵאָכֵל דִּבְרֵי רַבִּי מֵאִיר רַבִּי יְהוּדָה אוֹמֵר בְּשׁוֹגֵג יֵאָכֵל בְּמוֹצָאֵי שַׁבָּת בְּמֵזִיד לֹא יֵאָכֵל עוֹלָמִית
רַבִּי יוֹחָנָן הַסַּנְדְּלָר אוֹמֵר בְּשׁוֹגֵג יֵאָכֵל לְמוֹצָאֵי שַׁבָּת לַאֲחֵרִים וְלֹא לוֹ בְּמֵזִיד לֹא יֵאָכֵל עוֹלָמִית לֹא לוֹ וְלֹא לַאֲחֵרִים
מַאי טַעְמָא דְּרַבִּי יוֹחָנָן הַסַּנְדְּלָר כִּדְדָרֵשׁ רַבִּי חִיָּא אַפִּתְחָא דְּבֵי נְשִׂיאָה וּשְׁמַרְתֶּם אֶת הַשַּׁבָּת כִּי קֹדֶשׁ הִוא לָכֶם מָה קֹדֶשׁ אָסוּר בַּאֲכִילָה אַף מַעֲשֵׂה שַׁבָּת אֲסוּרִין בַּאֲכִילָה
אִי מָה קֹדֶשׁ אָסוּר בַּהֲנָאָה אַף מַעֲשֵׂה שַׁבָּת אָסוּר בַּהֲנָאָה תַּלְמוּד לוֹמַר לָכֶם שֶׁלָּכֶם יְהֵא
יָכוֹל אֲפִלּוּ בְּשׁוֹגֵג תַּלְמוּד לוֹמַר מְחַלְּלֶיהָ מוֹת יוּמָת בְּמֵזִיד אָמַרְתִּי לְךָ וְלֹא בְּשׁוֹגֵג
פְּלִיגִי בַּהּ רַב אַחָא וְרָבִינָא חַד אָמַר מַעֲשֵׂה שַׁבָּת דְּאוֹרָיְתָא וְחַד אָמַר מַעֲשֵׂה שַׁבָּת דְּרַבָּנַן
מַאן דְּאָמַר דְּאוֹרָיְתָא כְּדַאֲמַרַן וּמַאן דְּאָמַר דְּרַבָּנַן אָמַר קְרָא קֹדֶשׁ הוּא הוּא קֹדֶשׁ וְאֵין מַעֲשָׂיו קֹדֶשׁ
בִּשְׁלָמָא לְמַאן דְּאָמַר דְּאוֹרָיְתָא אַמְּטוּ

 *** דף עא: *** 

לְהָכִי פָּטְרִי רַבָּנַן אֶלָּא לְמַאן דְּאָמַר דְּרַבָּנַן אַמַּאי פָּטְרִי רַבָּנַן
אַשְּׁאָרָא אַעֲבוֹדָה זָרָה וְשׁוֹר הַנִּסְקָל
וְרַבִּי מֵאִיר אַמַּאי מְחַיֵּב שׁוֹחֵט לַעֲבוֹדָה זָרָה
כֵּוָן דִּשְׁחַט בַּהּ פֻּרְתָּא אַסְרַהּ אִדַּךְ אִסּוּרֵי הֲנָאָה הוּא וְלָא דְּמָרַהּ קָא טָבַח (וְלָא דִּידֵהּ קָא טָבַח)
אָמַר רָבָא בְּאוֹמֵר בִּגְמַר זְבִיחָה הוּא עוֹבְדָהּ
שׁוֹר הַנִּסְקָל אִסּוּרֵי הֲנָאָה נִינְהוּ לָאו דְּמָרֵהּ קָא טָבַח וְלָאו דִּידֵהּ קָא טָבַח
אָמַר רָבָא הָכָא בְּמַאי עָסְקִינַן כְּגוֹן שֶׁמְּסָרוֹ לְשׁוֹמֵר וְהִזִּיק בְּבֵית שׁוֹמֵר וְהוּעַד בְּבֵית שׁוֹמֵר וְנִגְמַר דִּינוֹ בְּבֵית שׁוֹמֵר וְרַבִּי מֵאִיר סָבַר לַהּ כְּרַבִּי יַעֲקֹב וְסָבַר לַהּ כְּרַבִּי שִׁמְעוֹן
סָבַר לַהּ כְּרַבִּי יַעֲקֹב דְּאָמַר אַף מִשֶּׁנִּגְמַר דִּינוֹ הֶחְזִירוֹ שׁוֹמֵר לַבְּעָלִים מֻחְזָר
וְסָבַר לַהּ כְּרַבִּי שִׁמְעוֹן דְּאָמַר דָּבָר הַגּוֹרֵם לְמָמוֹן כְּמָמוֹן דָּמֵי
דִּתְנַן רַבִּי שִׁמְעוֹן אוֹמֵר קֳדָשִׁים שֶׁחַיָּב בְּאַחְרָיוּתָן חַיָּב אַלְמָא דָּבָר הַגּוֹרֵם לְמָמוֹן כְּמָמוֹן דָּמֵי
אָמַר רַב כָּהֲנָא אַמְרִיתָא לִשְׁמַעְתָּא קַמֵּהּ דְּרַב זְבִיד מִנְּהַרְדְּעָא מִי מָצֵית מוֹקְמַתְּ מַתְנִיתִין כְּרַבִּי מֵאִיר וְלָא כְּרַבִּי שִׁמְעוֹן וְהָא קָתָנֵי סֵיפָא רַבִּי שִׁמְעוֹן פּוֹטֵר בִּשְׁנֵי אֵלּוּ מִכְּלָל דִּבְכֻלַּהּ מַתְנִיתִין מוֹדֵה
אֲמַר לֵהּ לָא מִכְּלָל דְּמוֹדֵה בְּטָבַח וּמָכַר לִרְפוּאָה וְלִכְלָבִים
גָּנַב מִשֶּׁל אָבִיו וְטָבַח וּמָכַר וְכוּ' בְּעָא מִנֵּהּ רָבָא מֵרַב נַחְמָן גָּנַב שׁוֹר שֶׁל שְׁנֵי שֻׁתָּפִין וּטְבָחוֹ וְהוֹדָה לְאֶחָד מֵהֶן מַהוּ
חֲמִשָּׁה בָּקָר אָמַר רַחֲמָנָא וְלֹא חֲמִשָּׁה חֲצָאֵי בָקָר אוֹ דִּלְמָא חֲמִשָּׁה בָּקָר אָמַר רַחֲמָנָא וַאֲפִלּוּ חֲמִשָּׁה חֲצָאֵי בָקָר אֲמַר לֵהּ חֲמִשָּׁה בָּקָר אָמַר רַחֲמָנָא וְלֹא חֲמִשָּׁה חֲצָאֵי בָקָר
אֵיתִיבֵהּ גָּנַב מִשֶּׁל אָבִיו וְטָבַח וּמָכַר וְאַחַר כָּךְ מֵת אָבִיו מְשַׁלֵּם תַּשְׁלוּמֵי אַרְבָּעָה וַחֲמִשָּׁה וְהָא הָכָא כֵּוָן דְּמֵת אָבִיו כְּמוֹ שֶׁקָּדַם וְהוֹדָה לְאֶחָד מֵהֶן דָּמֵי וְקָתָנֵי מְשַׁלֵּם תַּשְׁלוּמֵי אַרְבָּעָה וַחֲמִשָּׁה
אֲמַר לֵהּ הָכָא בְּמַאי עָסְקִינַן כְּגוֹן שֶׁעָמַד אָבִיו בַּדִּין
אֲבָל לֹא עָמַד בַּדִּין מַאי אֵינוֹ מְשַׁלֵּם תַּשְׁלוּמֵי אַרְבָּעָה וַחֲמִשָּׁה אִי הָכִי אַדְּתָנֵי סֵיפָא גָּנַב מִשֶּׁל אָבִיו וָמֵת וְאַחַר כָּךְ טָבַח וּמָכַר אֵינוֹ מְשַׁלֵּם תַּשְׁלוּמֵי אַרְבָּעָה וַחֲמִשָּׁה נִפְלוֹג בְּדִידֵהּ בַּמֶּה דְּבָרִים אֲמוּרִים כְּשֶׁעָמַד בַּדִּין אֲבָל לֹא עָמַד בַּדִּין אֵינוֹ מְשַׁלֵּם תַּשְׁלוּמֵי אַרְבָּעָה וַחֲמִשָּׁה
אֲמַר לֵהּ הָכִי נָמֵי אַיְּדֵי דְּנָסֵב רֵישָׁא גָּנַב מִשֶּׁל אָבִיו וְטָבַח וּמָכַר וְאַחַר כָּךְ מֵת אָבִיו נָסֵב סֵיפָא נָמֵי גָּנַב מִשֶּׁל אָבִיו וּמֵת אָבִיו וְאַחַר כָּךְ טָבַח וּמָכַר
לְצַפְרָא אֲמַר לֵהּ חֲמִשָּׁה בָּקָר אָמַר רַחֲמָנָא וַאֲפִלּוּ חֲמִשָּׁה חֲצָאֵי בָּקָר וְהַאי דְּלָא אֲמַרִי לָךְ בְּאוּרְתָּא

 *** דף עב. *** 

דְּלָא אֲכַלִי בִּשְׂרָא דְתוֹרָא
וְאֶלָּא מַאי שְׁנָא רֵישָׁא וּמַאי שְׁנָא סֵיפָא
אֲמַר לֵהּ רֵישָׁא קָרֵינָא בֵּהּ וּטְבָחוֹ כֻּלּוֹ בְּאִסּוּרָא סֵיפָא לָא קָרֵינָא בַּהּ וּטְבָחוֹ כֻּלּוֹ בְּאִסּוּרָא
הַשּׁוֹחֵט וְנִמְצֵאת טְרֵפָה וְכוּ' אֲמַר לֵהּ רַב חֲבִיבִי מָחוֹזְנָאָה לְרַב אָשֵׁי שְׁמַע מִנַּהּ אֵינָהּ לִשְׁחִיטָה אֶלָּא לְבַסּוֹף
דְּאִי יֶשְׁנָהּ לִשְׁחִיטָה מִתְּחִלָּה וְעַד סוֹף כֵּוָן דִּשְׁחַט בַּהּ פֻּרְתָּא אַסְרַהּ אִדַּךְ לָא דְּמָרַהּ קָא טָבַח
אֲמַר לֵהּ רַב הוּנָא בְּרֵהּ דְּרָבָא כִּי קָא מִחַיַּב אַהָהוּא פֻּרְתָּא אֲמַר לֵהּ רַב אָשֵׁי לָא תִּדְחֲיַ[הּ] וּטְבָחוֹ כֻּלּוֹ בָּעֵינַן וְלֵיכָּא
אֶלָּא קַשְׁיָא אֲמַר לֵהּ הָכִי אָמַר רַב גַּמָּדָא מִשְּׁמֵהּ דְּרָבָא כְּגוֹן שֶׁשָּׁחַט מִקְצָת סִימָנִין בַּחוּץ וּגְמָרָן בִּפְנִים
אִכָּא דְּמַתְנֵי לַהּ אַהָא אָמַר רַבִּי שִׁמְעוֹן מִשּׁוּם דְּרַבִּי לֵוִי סָבָא אֵינָהּ לִשְׁחִיטָה אֶלָּא לְבַסּוֹף וְרַבִּי יוֹחָנָן אָמַר יֶשְׁנָהּ לִשְׁחִיטָה מִתְּחִלָּה וְעַד סוֹף אֲמַר לֵהּ רַב חֲבִיבִי מָחוֹזְנָאָה לְרַב אָשֵׁי לֵימָא קָסָבַר רַבִּי יוֹחָנָן חֻלִּין שֶׁנִּשְׁחֲטוּ בַּעֲזָרָה לָאו דְּאוֹרָיְתָא

 *** דף עב: *** 

דְּאִי סָלְקָא דַעְתָּךְ דְּאוֹרָיְתָא מִכִּי שָׁחֵט לַהּ פֻּרְתָּא אַסְרַהּ אִדַּךְ לָאו דְּמָרַהּ קָא טָבַח
אֲמַר לֵהּ רַב אַחָא בְּרֵהּ דְּרָבָא כִּי קָא מִחַיַּב נָמֵי אַהָהוּא פֻּרְתָּא אֲמַר לֵהּ רַב אָשֵׁי לָא תִּדְחֲיַהּ וּטְבָחוֹ כֻּלּוֹ בָּעֵינַן וְלֵיכָּא
אֶלָּא קַשְׁיָא אֲמַר לֵהּ הָכִי אָמַר רַב גַּמָּדָא מִשְּׁמֵהּ דְּרָבָא כִּי קָא מְחַיֵּב כְּגוֹן שֶׁשָּׁחַט מִקְצָת סִימָנִין בַּחוּץ וּגְמָרָן בִּפְנִים
מַתְנִי' גָּנַב עַל פִּי שְׁנַיִם וְטָבַח וּמָכַר עַל פִּיהֶן וְנִמְצְאוּ זוֹמְמִים מְשַׁלְּמִין הַכֹּל
גָּנַב עַל פִּי שְׁנַיִם וְטָבַח וּמָכַר עַל פִּי שְׁנַיִם אֲחֵרִים אֵלּוּ וָאֵלּוּ נִמְצְאוּ זוֹמְמִין הָרִאשׁוֹנִים מְשַׁלְּמִין תַּשְׁלוּמֵי כֶפֶל וְאַחֲרוֹנִים מְשַׁלְּמִין תַּשְׁלוּמֵי שְׁלֹשָׁה
נִמְצְאוּ אַחֲרוֹנִים זוֹמְמִין הוּא מְשַׁלֵּם תַּשְׁלוּמֵי כֶפֶל וְהֵן מְשַׁלְּמִין תַּשְׁלוּמֵי שְׁלֹשָׁה
אֶחָד מִן אַחֲרוֹנִים זוֹמְמִין בָּטְלָה עֵדוּת שְׁנִיָּה אֶחָד מִן הָרִאשׁוֹנִים זוֹמְמִין בָּטְלָה כׇּל הָעֵדוּת שֶׁאִם אֵין גְּנֵבָה אֵין טְבִיחָה וְאֵין מְכִירָה
גְּמָ' אִתְּמַר עֵד זוֹמֵם אַבָּיֵי אָמַר לְמַפְרֵעַ הוּא נִפְסָל רָבָא אָמַר מִכָּאן וּלְהַבָּא הוּא נִפְסָל
אַבָּיֵי אָמַר לְמַפְרֵעַ הוּא נִפְסָל מֵהָהוּא שַׁעְתָּא דְּאַסְהֵד הָוֵה לֵהּ רָשָׁע וְהַתּוֹרָה אָמְרָה אַל תָּשֶׁת רָשָׁע עֵד
רָבָא אָמַר מִכָּאן וּלְהַבָּא הוּא נִפְסָל עֵד זוֹמֵם חִדּוּשׁ הוּא דְּהָא תְּרֵי וּתְרֵי נִינְהוּ מַאי חָזֵית דְּצָיְתַ[תְּ] לְהָנֵי צְיֵת לְהָנֵי
הִלְכָּךְ אֵין לְךָ בּוֹ אֶלָּא מִשְּׁעַת חִדּוּשׁ וְאֵילָךְ
אִיכָּא דְאָמְרִי רָבָא נָמֵי כְּאַבַּיֵּי סְבִירָא לֵהּ דְּאָמַר לְמַפְרֵעַ הוּא נִפְסָל וְהָכָא הַיְנוּ טַעְמֵהּ דְּרָבָא

 *** דף עג. *** 

מִשּׁוּם פְּסֵדָא דְלָקוֹחוֹת
מַאי בֵּינַיְהוּ דְּאַסְהִידוּ בֵּהּ תְּרֵי לְחַד וּתְרֵי לְחַד אִי נָמֵי דְּפַסְלִינְהוּ בְּגַזְלָנוּתָא
לְהָךְ לִשָּׁנָא דְּאָמְרַתְּ מִשּׁוּם חִדּוּשׁ לֵיכָּא לְהָךְ לִשָּׁנָא דְּאָמְרַתְּ מִשּׁוּם פְּסֵדָא דְלָקוֹחוֹת אִכָּא
אָמַר רַבִּי יִרְמְיָה מִדִּפְתִּי עֲבַד רַב פָּפָּא עוֹבָדָא כְּוָתֵהּ דְּרָבָא רַב אָשֵׁי אָמַר הִלְכְתָא כְּוָתֵהּ דְּאַבָּיֵי וְהִלְכְתָא כְּוָתֵהּ דְּאַבָּיֵי בְּיע"ל קג"ם
תְּנַן גָּנַב עַל פִּי שְׁנַיִם וְטָבַח וּמָכַר עַל פִּיהֶם וְנִמְצְאוּ זוֹמְמִין מְשַׁלְּמִין אֶת הַכֹּל
מַאי לָאו שֶׁהֵעִידוּ עַל הַגְּנֵבָה וְחָזְרוּ וְהֵעִידוּ עַל הַטְּבִיחָה וְהֻזַּמּוּ עַל הַגְּנֵבָה וְחָזְרוּ וְהֻזַּמּוּ עַל הַטְּבִיחָה
וְאִי סָלְקָא דַעְתָּךְ לְמַפְרֵעַ הוּא נִפְסָל הָנֵי כֵּוָן דְּאִתַּזַּמוּ לְהוּ אַגְּנֵבָה אִגַּלַּאי מִלְּתָא לְמַפְרֵעַ דְּכִי אַסְהִדוּ אַטְּבִיחָה פְּסוּלִין הֲווֹ אַמַּאי מְשַׁלְּמִין אַטְּבִיחָה
אָמְרִי הָכָא בְּמַאי עָסְקִינַן כְּגוֹן שֶׁהֻזַּמּוּ עַל הַטְּבִיחָה תְּחִלָּה
אָמְרִי סוֹף סוֹף כִּי הָדְרִי מִתַּזְּמִי אַגְּנֵבָה אִגַּלַּאי מִלְּתָא דְּכִי אַסְהִדוּ אַטְּבִיחָה פְּסוּלִין הֲווֹ אַמַּאי מְשַׁלְּמִי אַטְּבִיחָה
וְהִלְכְתָא שֶׁהֵעִידוּ בְּבַת אַחַת וְהֻזַּמּוּ
לֵימָא כְּתַנָּאֵי הָיוּ שְׁנַיִם מְעִידִין אוֹתוֹ שֶׁגָּנַב וְהֵן מְעִידִין אוֹתוֹ שֶׁטָּבַח וְהֻזַּמּוּ עַל הַגְּנֵבָה עֵדוּת שֶׁבָּטְלָה מִקְצָתָהּ בָּטְלָה כֻּלָּהּ
הֻזַּמּוּ עַל הַטְּבִיחָה הוּא מְשַׁלֵּם תַּשְׁלוּמֵי כֶפֶל וְהֵן מְשַׁלְּמִין תַּשְׁלוּמֵי שְׁלֹשָׁה
אָמַר רַבִּי יוֹסֵי בַּמֶּה דְּבָרִים אֲמוּרִים בִּשְׁתֵּי עֵדִיּוֹת אֲבָל בְּעֵדוּת אַחַת עֵדוּת שֶׁבָּטְלָה מִקְצָתָהּ בָּטְלָה כֻּלָּהּ
מַאי בִּשְׁתֵּי עֵדִיּוֹת וּמַאי בְּעֵדוּת אַחַת אִילֵימָא בִּשְׁתֵּי עֵדִיּוֹת בִּשְׁתֵּי עֵדִיּוֹת מַמָּשׁ בִּשְׁתֵּי כִּתּוֹת בְּעֵדוּת אַחַת בְּכַת אַחַת בְּזֶה אַחַר זֶה
וְאָמַר רַבִּי יוֹסֵי בְּעֵדוּת אַחַת בְּכַת אַחַת בְּזֶה אַחַר זֶה כִּי מַסְהֲדִי אַגְּנֵבָה וַהֲדַר מַסְהֲדִי אַטְּבִיחָה כִּי מִתַּזְּמִי אַטְּבִיחָה עֵדוּת שֶׁבָּטְלָה מִקְצָתָהּ בָּטְלָה כֻּלָּהּ וְאִתַּזַּמוּ לְהוּ אַגְּנֵבָה מֵהֵיכָא תֵּיתֵי הָךְ
אֶלָּא לָאו בִּשְׁתֵּי עֵדִיּוֹת בְּעֵדוּת אַחַת כְּעֵין שְׁתֵּי עֵדִיּוֹת וּמַאי נִינְהוּ כַּת אַחַת בְּזֶה אַחַר זֶה אֲבָל בְּעֵדוּת אַחַת בְּבַת אַחַת לֹא
וְסַבְרוּהָ דְּכֻלֵּי עָלְמָא תּוֹךְ כְּדֵי דִבּוּר כְּדִבּוּר דָּמֵי
מַאי לָאו בְּהָא קָמִפַּלְגִי דְּרַבָּנַן סָבְרִי מִכָּאן וּלְהַבָּא הוּא נִפְסָל וְכֵיוָן דְּמֵהַהִיא שַׁעְתָּא קָא מִתַּזְּמִי אַטְּבִיחָה דְּקָא מִתַּזְּמִי אִתַּזּוּם אַגְּנֵבָה דְּלָא מִתַּזְּמִי לָא אִתַּזּוּם
רַבִּי יוֹסֵי סָבַר לְמַפְרֵעַ הוּא נִפְסָל וְכֵיוָן דְּמִיָּד כִּי אַסְהִידוּ הוּא דְּמִפַּסְלִי אִי אִתַּזַּמוּ לְהוּ אַטְּבִיחָה אִתַּזַּמוּ לְהוּ נָמֵי אַגְּנֵבָה דְּהָא תּוֹךְ כְּדֵי דִבּוּר כְּדִבּוּר דָּמֵי
אָמְרִי אִי תּוֹךְ כְּדֵי דִבּוּר כְּדִבּוּר דָּמֵי דְּכֻלֵּי עָלְמָא לְמַפְרֵעַ הוּא נִפְסָל אֶלָּא הָכָא בְּתוֹךְ כְּדֵי דִבּוּר כְּדִבּוּר דָּמֵי קָא מִפַּלְגִי רַבָּנַן סָבְרִי תּוֹךְ כְּדֵי דִבּוּר

 *** דף עג: *** 

לָאו כְּדִבּוּר דָּמֵי וְרַבִּי יוֹסֵי סָבַר תּוֹךְ כְּדֵי דִבּוּר כְּדִבּוּר דָּמֵי
וְסָבַר רַבִּי יוֹסֵי תּוֹךְ כְּדֵי דִבּוּר כְּדִבּוּר דָּמֵי וְהָתְנַן הֲרֵי זוֹ תְּמוּרַת עוֹלָה תְּמוּרַת שְׁלָמִים הֲרֵי זוֹ תְּמוּרַת עוֹלָה דִּבְרֵי רַבִּי מֵאִיר
רַבִּי יוֹסֵי אוֹמֵר אִם לְכָךְ נִתְכַּוֵּן מִתְּחִלָּה הוֹאִיל וְאִי אֶפְשָׁר לִקְרוֹת שְׁנֵי שֵׁמוֹת כְּאֶחָד דְּבָרָיו קַיָּמִין וְאִם אָמַר תְּמוּרַת עוֹלָה וְנִמְלַךְ וְאָמַר תְּמוּרַת שְׁלָמִים הֲרֵי זוֹ תְּמוּרַת עוֹלָה
וְהָוֵינַן בַּהּ נִמְלַךְ פְּשִׁיטָא
וְאָמַר רַב פָּפָּא נִמְלַךְ בְּתוֹךְ כְּדֵי דִבּוּר קָאָמְרִינַן
אָמְרִי תְּרֵי תּוֹךְ כְּדֵי דִבּוּר הָוֵי חַד כְּדֵי שְׁאֵלַת תַּלְמִיד לְרַב וְחַד כְּדֵי שְׁאֵלַת הָרַב לְתַלְמִיד כִּי לֵית לֵהּ לְרַבִּי יוֹסֵי כְּדֵי שְׁאֵלַת תַּלְמִיד לְרַב שָׁלוֹם עָלֶיךָ רַבִּי וּמוֹרִי דִּנְפִישׁ כְּדֵי שְׁאֵלַת הָרַב לְתַלְמִיד שָׁלוֹם עָלֶיךָ אִית לֵהּ
אָמַר רָבָא עֵדִים שֶׁהֻכְחֲשׁוּ וּלְבַסּוֹף הֻזַּמּוּ נֶהֱרָגִין דְּהַכְחָשָׁה תְּחִלַּת הֲזַמָּה הִיא אֶלָּא שֶׁלֹּא נִגְמְרָה
אָמַר רָבָא מְנָא אָמֵינָא לַהּ דְּתַנְיָא מְעִידַנִי בְּאִישׁ פְּלוֹנִי שֶׁסִּמֵּא אֶת עֵין עַבְדּוֹ וְהִפִּיל אֶת שִׁנּוֹ שֶׁהֲרֵי הָרַב אוֹמֵר כֵּן וְנִמְצְאוּ זוֹמְמִין מְשַׁלְּמִין דְּמֵי עַיִן לָעֶבֶד
הֵיכִי דָמֵי אִלֵּימָא כִּדְקָתָנֵי דְּלֵיכָּא כַּת אַחֲרִינָא מְשַׁלְּמִין דְּמֵי עַיִן לָעֶבֶד בָּתַר דְּמַפְּקִי לֵהּ לְחֵרוּת דְּמֵי עֵינוֹ קָבָעֵי שַׁלּוֹמֵי
וְעוֹד דְּמֵי כֻּלֵּהּ עֶבֶד לְרַב בָּעֵי לְשַׁלּוֹמֵי וְעוֹד שֶׁהֲרֵי הָרַב אוֹמֵר כֵּן הָרַב מִי נִיחָא לֵהּ
אֶלָּא לָאו כְּגוֹן דַּאֲתוֹ בֵּי תְרֵי וְאָמְרִי הִפִּיל אֶת שִׁנּוֹ סִמֵּא אֶת עֵינוֹ דְּבָעֵי מֵתִיב לֵהּ הָרַב דְּמֵי עֵינוֹ וַאֲתוֹ בֵּי תְרֵי מְצִיעָאֵי וְאָמְרִי עֵינוֹ וַהֲדַר שִׁנּוֹ דְּלָא בָּעֵי לְמִתַּב לֵהּ אֶלָּא דְּמֵי שִׁנּוֹ דְּקָא מַכְחֲשִׁי לֵהּ קַמָּאֵי לִמְצִיעָאֵי
וְהַיְנוּ שֶׁהֲרֵי הָרַב אוֹמֵר כֵּן דְּנִיחָא לֵהּ בְּמַאי דְּקָאָמְרִי
וְקָתָנֵי וְנִמְצְאוּ זוֹמְמִין מְצִיעָאֵי מְשַׁלְּמִין דְּמֵי עַיִן לָעֶבֶד
שְׁמַע מִנַּהּ הַכְחָשָׁה תְּחִלַּת הֲזַמָּה הִיא
אָמַר אַבָּיֵי לָא
דְּאַפְכִינְהוּ וְאַזְּמִינְהוּ
מִמַּאי

 *** דף עד. *** 

מִדְּסֵיפָא בְּמֵיפַךְ וַהֲזַמָּה רֵישָׁא נָמֵי בְּמֵיפַךְ וַהֲזַמָּה
דְּקָתָנֵי סֵיפָא מֵעִדַנוּ אֶת אִישׁ פְּלוֹנִי שֶׁהִפִּיל אֶת שֵׁן עַבְדּוֹ וְסִמֵּא אֶת עֵינוֹ שֶׁהֲרֵי הָעֶבֶד אוֹמֵר כֵּן וְנִמְצְאוּ זוֹמְמִין מְשַׁלְּמִין דְּמֵי עַיִן לָרַב
הֵיכִי דָמֵי אִי דְּלָא קָא מוֹדוּ לְהוּ בָּתְרָאֵי בְּחַבְלָא כְּלָל דְּמֵי כֻּלֵּהּ עֶבֶד לְרַב בָּעֵי שַׁלּוֹמֵי לֵהּ
אֶלָּא פְּשִׁיטָא דְּקָא מוֹדוּ כֻּלְּהוּ בְּחַבְלָא
(וּדְקָא אָפְכִינַן) [וּדְאַפְכִינְהוּ] וְאַזְּמִינְהוּ
וְהֵיכִי דָמֵי אִי דְּקָא מְאַחֲרִי אַחוֹרֵי הָנֵי בָּתְרָאֵי אַכַּתִּי דְּמֵי עֶבֶד לְרַב בָּעֵי שַׁלּוֹמֵי
דְּכִי מְחַיְּבִי לֵהּ לְגַבְרָא אַכַּתִּי גַּבְרָא לָאו בַּר חִיּוּבָא הוּא אֶלָּא דְּקָא מְקַדְּמִי קַדּוֹמֵי הָנֵי בָּתְרָאֵי
וְאִי דְּלָא עָמַד בַּדִּין אַכַּתִּי דְּמֵי כֻּלֵּהּ עֶבֶד לְרַב בָּעֵי שַׁלּוֹמֵי לֵהּ דְּאַכַּתִּי גַּבְרָא לָא מִחַיַּב
אֶלָּא דְּעָמַד בַּדִּין
אֲמַר לֵהּ רַב אַחָא בְּרֵהּ דְּרַב אִיקָא לְרַב אָשֵׁי דֻּקְיָא דְרָבָא מֵהֵיכָא אִלֵּימָא מֵרֵישָׁא רֵישָׁא מִי קָא מִתַּכְחֲשִׁי מְצִיעָאֵי
כֵּוָן דְּאִי לָא מִתַּזְּמִי סָהֲדוּתָא כְּוָתַיְהוּ קָא קָיְמָא דְּדִינָא כְּוָתַיְהוּ פָּסְקִינַן דְּיֵשׁ בִּכְלַל מָאתַיִם מָנֶה
הִלְכָּךְ קַמָּאֵי הוּא דְּקָא מִתַּכְחֲשִׁי מְצִיעָאֵי לָא מִתַּכְחֲשִׁי מִדֵּי
אֲמַר לֵהּ רָבָא סָבַר מִדְּרֵישָׁא בְּשָׁלֹשׁ כִּתּוֹת סֵיפָא נָמֵי בְּשָׁלֹשׁ וְדָיֵק מִסֵּיפָא
כְּגוֹן דְּאָתוּ בֵּי תְרֵי וְאָמְרִי הִפִּיל אֶת שִׁנּוֹ וְסִמֵּא עֵינוֹ וּפַסְקִינֵהּ לְדִינָא אַפֻּמַּיְהוּ
וְאָתוּ בֵּי תְרֵי אַחֲרִינֵי וְאָמְרִי סִמֵּא אֶת עֵינוֹ וְהִפִּיל אֶת שִׁנּוֹ דְּקָא מַכְחֲשִׁי לְהוּ לְהָנֵי קַמָּאֵי וְנִמְצְאוּ זוֹמְמִין קַמָּאֵי מְשַׁלְּמִין דְּמֵי עַיִן לְרַב
וְאִי סָלְקָא דַעְתָּךְ הַכְחָשָׁה לָאו תְּחִלַּת הֲזָמָה הִיא אַמַּאי מְשַׁלְּמִי הָא אִתַּכְחַשׁוּ לְהוּ מֵעִקָּרָא אֶלָּא שְׁמַע מִנַּהּ הַכְחָשָׁה תְּחִלַּת הֲזָמָה הִיא
וְאַבַּיֵּי אָמַר לָךְ בִּשְׁלָמָא רֵישָׁא לָא סַגִּי דְּלָא שָׁלֹשׁ כִּתּוֹת שֶׁהֲרֵי קָתָנֵי הָרַב אוֹמֵר כֵּן
אֶלָּא סֵיפָא לְמָה לִי שָׁלֹשׁ כִּתּוֹת שֶׁהֲרֵי הָעֶבֶד אוֹמֵר כֵּן
עֶבֶד כֹּל דְּהוּ מֵימָר אָמַר דְּנִיחָא לֵהּ דְּנִפּוֹק לְחֵרוּת
מַתְקֵף לַהּ רַבִּי זֵירָא אֵימָא סִמֵּא אֶת עֵינוֹ

 *** דף עד: *** 

נִפּוֹק בְּעֵינוֹ הִפִּיל אֶת שִׁנּוֹ נִפּוֹק בְּשִׁנּוֹ סִמֵּא אֶת עֵינוֹ וְהִפִּיל אֶת שִׁנּוֹ נִפּוֹק בְּעֵינוֹ וְשִׁנּוֹ
אָמַר אַבָּיֵי עָלֶיךָ אָמַר קְרָא תַּחַת עֵינוֹ וְלֹא תַּחַת עֵינוֹ וְשִׁנּוֹ תַּחַת שִׁנּוֹ וְלֹא תַּחַת שִׁנּוֹ וְעֵינוֹ
אָמַר רַב אִידִי בַּר אָבִין אַף אֲנַן נָמֵי תְּנֵינָא גָּנַב עַל פִּי שְׁנַיִם וְטָבַח וּמָכַר עַל פִּיהֶם וְנִמְצְאוּ זוֹמְמִין מְשַׁלְּמִין לוֹ אֶת הַכֹּל
מַאי לָאו דְּהֵעִידוּ עַל הַגְּנֵבָה וְחָזְרוּ וְהֵעִידוּ עַל הַטְּבִיחָה וְהֻזַּמּוּ עַל הַגְּנֵבָה וְחָזְרוּ וְהֻזַּמּוּ עַל הַטְּבִיחָה
וְהָא כֵּוָן שֶׁהֻזַּמּוּ עַל הַגְּנֵבָה לְגַבֵּי טְבִיחָה הָווּ לְהוּ מֻכְחָשִׁין וְקָתָנֵי מְשַׁלְּמִין לוֹ אֶת הַכֹּל וְאִי סָלְקָא דַעְתָּךְ הַכְחָשָׁה לָאו תְּחִלַּת הֲזָמָה הִיא אַטְּבִיחָה אַמַּאי מְשַׁלְּמִין אֶלָּא לָאו שְׁמַע מִנַּהּ הַכְחָשָׁה תְּחִלַּת הֲזָמָה הִיא
אָמְרִי הָכָא בְּמַאי עָסְקִינַן כְּגוֹן שֶׁהֻזַּמּוּ עַל הַטְּבִיחָה תְּחִלָּה
וּבִפְלֻגְתָּא עֵדִים שֶׁהֻכְחֲשׁוּ וּלְבַסּוֹף הֻזַּמּוּ רַבִּי יוֹחָנָן וְרַבִּי אֶלְעָזָר חַד אָמַר נֶהֱרָגִין וְחַד אָמַר אֵין נֶהֱרָגִין
תִּסְתַּיֵּם דְּרַבִּי אֶלְעָזָר הוּא דְּאָמַר אֵין נֶהֱרָגִין דְּאָמַר רַבִּי אֶלְעָזָר עֵדִים שֶׁהֻכְחֲשׁוּ בְּנֶפֶשׁ לוֹקִין
וְאִי סָלְקָא דַּעְתָּךְ רַבִּי אֶלְעָזָר הוּא דְּאָמַר נֶהֱרָגִין אַמַּאי לוֹקִין הָוֵה לֵהּ לָאו שֶׁנִּתַּן לְאַזְהָרַת מִיתַת בֵּית דִּין וְכׇל לָאו שֶׁנִּתַּן לְאַזְהָרַת מִיתַת בֵּית דִּין אֵין לוֹקִין עָלָיו
אֶלָּא לָאו שְׁמַע מִנַּהּ רַבִּי אֶלְעָזָר הוּא דְּאָמַר אֵין נֶהֱרָגִין תִּסְתַּיַּם
לוֹקִין תְּרֵי וּתְרֵי נִינְהוּ מַאי חָזֵית דְּסָמְכַתְּ אַהָנֵי סְמֹךְ אַהָנֵי
אָמַר אַבָּיֵי בְּבָא הָרוּג בְּרַגְלָיו
מַתְנִי' גָּנַב עַל פִּי שְׁנַיִם וְטָבַח וּמָכַר עַל פִּי עֵד אֶחָד אוֹ עַל פִּי עַצְמוֹ מְשַׁלֵּם תַּשְׁלוּמֵי כֶפֶל וְאֵינוֹ מְשַׁלֵּם תַּשְׁלוּמֵי אַרְבָּעָה וַחֲמִשָּׁה
גָּנַב וְטָבַח בַּשַּׁבָּת גָּנַב וְטָבַח לַעֲבוֹדָה זָרָה גָּנַב מִשֶּׁל אָבִיו וּמֵת אָבִיו וְאַחַר כָּךְ טָבַח וּמָכַר גָּנַב וְהִקְדִּישׁ וְאַחַר כָּךְ טָבַח וּמָכַר מְשַׁלֵּם תַּשְׁלוּמֵי כֶפֶל וְאֵינוֹ מְשַׁלֵּם תַּשְׁלוּמֵי אַרְבָּעָה וַחֲמִשָּׁה
רַבִּי שִׁמְעוֹן אוֹמֵר קֳדָשִׁים שֶׁחַיָּב בְּאַחְרָיוּתָם מְשַׁלֵּם תַּשְׁלוּמֵי אַרְבָּעָה וַחֲמִשָּׁה שֶׁאֵין חַיָּב בְּאַחְרָיוּתָם פָּטוּר
גְּמָ' עַל פִּי עֵד אֶחָד פְּשִׁיטָא
אָמְרִי הָא קָא מַשְׁמַע לַן עַל פִּי עַצְמוֹ דֻּומְיָא דְּעַל פִּי עֵד אֶחָד מָה עַל פִּי [עֵד] אֶחָד כִּי אָתֵי עֵד אֶחָד מִצְטָרֵף בַּהֲדֵהּ מִחַיַּב עַל פִּי עַצְמוֹ נָמֵי כִּי אָתוּ עֵדִים מִחַיַּב
לְאַפּוֹקֵי מִדְּרַב הוּנָא אָמַר רַב דְּאָמַר רַב הוּנָא אָמַר רַב מוֹדֶה בִּקְנָס וְאַחַר כָּךְ בָּאוּ עֵדִים פָּטוּר
גּוּפָא אָמַר רַב הוּנָא אָמַר רַב מוֹדֶה בִּקְנָס וְאַחַר כָּךְ בָּאוּ עֵדִים פָּטוּר אֵיתִיבֵהּ רַב חִסְדָּא לְרַב הוּנָא מַעֲשֶׂה בְּרַבָּן גַּמְלִיאֵל שֶׁסִּמֵּא אֶת עֵין טָבִי עַבְדּוֹ וְהָיָה שָׂמֵחַ שִׂמְחָה גְּדוֹלָה
מְצָאוֹ לְרַבִּי יְהוֹשֻׁעַ אָמַר לוֹ אִי אַתָּה יוֹדֵעַ שֶׁטָּבִי עַבְדִּי יָצָא לְחֵרוּת אָמַר לוֹ לָמָּה אָמַר לוֹ שֶׁסִּמִּיתִי אֶת עֵינוֹ אָמַר לוֹ אֵין בִּדְבָרֶיךָ כְּלוּם שֶׁכְּבָר אֵין לוֹ עֵדִים
הָא יֵשׁ לוֹ עֵדִים חַיָּב וְשָׁמְעִינַן מִנַּהּ מוֹדֶה בִּקְנָס וְאַחַר כָּךְ בָּאוּ עֵדִים חַיָּב
אֲמַר לֵהּ שָׁאנֵי רַבָּן גַּמְלִיאֵל דְּלָא בִּפְנֵי בֵּית דִּין אוֹדִי וְהָא רַבִּי יְהוֹשֻׁעַ אַב בֵּית דִּין הֲוָה

 *** דף עה. *** 

שֶׁלֹּא בְּבֵית דִּין הֲוָה קָאֵי
וְהָתַנְיָא אָמַר לוֹ אֵין בִּדְבָרֶיךָ כְּלוּם שֶׁכְּבָר הוֹדִיתָ
מַאי לָאו תַּנָּאֵי הִיא הַאי תַּנָּא דְּאָמַר שֶׁכְּבָר אֵין לְךָ עֵדִים סָבַר מוֹדֶה בִּקְנָס וְאַחַר כָּךְ בָּאוּ עֵדִים חַיָּב וְהַאי תַּנָּא דְּאָמַר שֶׁכְּבָר הוֹדִיתָ סָבַר מוֹדֶה בִּקְנָס וְאַחַר כָּךְ בָּאוּ עֵדִים פָּטוּר
לָא דְּכֻלֵּי עָלְמָא מוֹדֶה בִּקְנָס וְאַחַר כָּךְ בָּאוּ עֵדִים פָּטוּר וּבְהָא קָמִפַּלְגִי הַאי תַּנָּא דְּאָמַר שֶׁכְּבָר אֵין לְךָ עֵדִים סָבַר חוּץ לְבֵית דִּין הֲוָה וְהָךְ תַּנָּא דְּאָמַר שֶׁכְּבָר הוֹדִיתָ סָבַר בְּבֵית דִּין הֲוָה
אִתְּמַר מוֹדֶה בִּקְנָס וְאַחַר כָּךְ בָּאוּ עֵדִים רַב אָמַר פָּטוּר וּשְׁמוּאֵל אָמַר חַיָּב
אָמַר רָבָא בַּר אֲהִילַאי מַאי טַעְמָא דְּרַב אִם הִמָּצֵא בְּעֵדִים תִמָּצֵא בְּדַיָּנִין פְּרָט לְמַרְשִׁיעַ אֶת עַצְמוֹ
לְמָה לִי מֵאֲשֶׁר יַרְשִׁיעֻן נָפְקָא אֶלָּא שְׁמַע מִנַּהּ מוֹדֶה בִּקְנָס וְאַחַר כָּךְ בָּאוּ עֵדִים פָּטוּר
וּשְׁמוּאֵל אָמַר לָךְ הָהוּא מִבְּעֵי לֵהּ לְגַנָּב עַצְמוֹ כִּדְתָנָא דְּבֵי חִזְקִיָּה
אֵיתִיבֵהּ רַב לִשְׁמוּאֵל רָאָה עֵדִים שֶׁמְּמַשְׁמְשִׁים וּבָאִים וְאָמַר גָּנַבְתִּי אֲבָל לֹא טָבַחְתִּי וְלֹא מָכַרְתִּי אֵינוֹ מְשַׁלֵּם אֶלָּא קֶרֶן אֲמַר לֵהּ הָכָא בְּמַאי עָסְקִינַן כְּגוֹן שֶׁחָזְרוּ עֵדִים לַאֲחוֹרֵיהֶם
וְהָא מִדְּתָנֵי סֵיפָא רַבִּי אֶלְעָזָר בְּרַבִּי שִׁמְעוֹן אוֹמֵר יָבוֹאוּ עֵדִים וְיָעִידוּ מִכְּלָל דְּתַנָּא קַמָּא סָבַר לָא
אֲמַר לֵהּ שְׁמוּאֵל לָאו אִכָּא רַבִּי אֶלְעָזָר בְּרַבִּי שִׁמְעוֹן דְּקָאֵי כְּוָתִי אֲנָא דַּאֲמַרִי כְּרַבִּי אֶלְעָזָר בְּרַבִּי שִׁמְעוֹן
לִשְׁמוּאֵל וַדַּאי תַּנָּאֵי הִיא לְרַב מִי לֵימָא תַּנָּאֵי הִיא
אָמַר לְךָ רַב אֲנָא דַּאֲמַרִי אֲפִלּוּ לְרַבִּי אֶלְעָזָר בְּרַבִּי שִׁמְעוֹן עַד כָּאן לָא קָאָמַר רַבִּי אֶלְעָזָר בְּרַבִּי שִׁמְעוֹן הָתָם אֶלָּא מִשּׁוּם דְּקָא מוֹדֵי מֵחֲמַת בִּיעֲתוּתָא דְעֵדִים אֲבָל הָכָא דְּמוֹדֶה מֵעַצְמוֹ אֲפִלּוּ רַבִּי אֶלְעָזָר בְּרַבִּי שִׁמְעוֹן מוֹדֶה
אָמַר רַב הַמְנוּנָא מִסְתַּבְּרָא מִלְּתֵהּ דְּרַב בְּאוֹמֵר גָּנַבְתִּי וּבָאוּ עֵדִים שֶׁגָּנַב פָּטוּר שֶׁהֲרֵי חִיֵּב עַצְמוֹ בְּקֶרֶן
אֲבָל אָמַר לֹא גָּנַבְתִּי וּבָאוּ עֵדִים שֶׁגָּנַב וְחָזַר וְאָמַר טָבַחְתִּי וּמָכַרְתִּי וּבָאוּ עֵדִים שֶׁטָּבַח וּמָכַר חַיָּב שֶׁהֲרֵי פָּטַר עַצְמוֹ מִכְּלוּם
אָמַר רָבָא קַפַּחְתִּינְהוּ לְסָבֵי דְּבֵי רַב דְּהָא רַבָּן גַּמְלִיאֵל פּוֹטֵר עַצְמוֹ מִכְּלוּם הֲוָה וְקָאָמַר לֵהּ רַב חִסְדָּא לְרַב הוּנָא וְלָא קָא מְשַׁנֵּי לֵהּ
אִתְּמַר נָמֵי אָמַר רַבִּי חִיָּא בַּר אַבָּא אָמַר רַבִּי יוֹחָנָן גָּנַבְתִּי וּבָאוּ עֵדִים שֶׁגָּנַב פָּטוּר שֶׁהֲרֵי חִיֵּב עַצְמוֹ בְּקֶרֶן אֲבָל אָמַר לֹא גָּנַבְ[תִּי] וּבָאוּ עֵדִים שֶׁגָּנַב וְחָזַר וְאָמַר טָבַחְתִּי וּמָכַרְתִּי וּבָאוּ עֵדִים שֶׁטָּבַח וּמָכַר חַיָּב שֶׁהֲרֵי פָּטַר עַצְמוֹ מִכְּלוּם
אָמַר רַב אָשֵׁי מַתְנִיתִין וּבָרַיְתָא נָמֵי דַּיְקָא מַתְנִיתִין דִּתְנַן גָּנַב עַל פִּי שְׁנַיִם וְטָבַח וּמָכַר עַל פִּי עֵד אֶחָד אוֹ עַל פִּי עַצְמוֹ מְשַׁלֵּם תַּשְׁלוּמֵי כֶפֶל וְאֵינוֹ מְשַׁלֵּם תַּשְׁלוּמֵי אַרְבָּעָה וַחֲמִשָּׁה
לְמָה לִי דְּתָנֵי גָּנַב עַל פִּי שְׁנַיִם לִתְנֵי גָּנַב וְטָבַח [וּמָכַר] עַל פִּי עֵד אֶחָד אוֹ עַל פִּי עַצְמוֹ אֵינוֹ מְשַׁלֵּם אֶלָּא הַקֶּרֶן

 *** דף עה: *** 

אֶלָּא לָאו הָא קָא מַשְׁמַע לַן גָּנַב עַל פִּי שְׁנַיִם וְטָבַח עַל פִּי עֵד אֶחָד אוֹ עַל פִּי עַצְמוֹ הוּא דְּלָא מְחַיֵּב עַצְמוֹ בְּקֶרֶן
הוּא דְּאָמְרִינַן עַל פִּי עַצְמוֹ דֻּמְיָא דְּעַל פִּי עֵד אֶחָד מָה עַל פִּי עֵד אֶחָד כִּי אָתֵי עֵד אֶחָד מִצְטָרֵף בַּהֲדֵהּ מִחַיַּב עַל פִּי עַצְמוֹ נָמֵי כִּי אָתוּ עֵדִים מִחַיַּב
אֲבָל גָּנַב וְטָבַח וּמָכַר עַל פִּי עֵד אֶחָד אוֹ עַל פִּי עַצְמוֹ דְּחִיֵּב עַצְמוֹ בְּקֶרֶן לָא אָמְרִינַן עַל פִּי עַצְמוֹ דֻּומְיָא דְּעַל פִּי עֵד אֶחָד
בָּרַיְתָא דְּתַנְיָא רָאָה עֵדִים שֶׁמְּמַשְׁמְשִׁין וּבָאִין וְאָמַר גָּנַבְתִּי אֲבָל לֹא טָבַחְתִּי וְלֹא מָכַרְתִּי אֵינוֹ מְשַׁלֵּם אֶלָּא קֶרֶן לְמָה לִי לְמִיתְנֵא וְאָמַר גָּנַבְתִּי אֲבָל לֹא טָבַחְתִּי וְלֹא מָכַרְתִּי נִתְנֵי אוֹ גָּנַבְתִּי אוֹ טָבַחְתִּי וּמָכַרְתִּי
אֶלָּא הָא קָא מַשְׁמַע לַן טַעְמָא דְּאָמַר גָּנַבְתִּי הוּא דְּחִיֵּב עַצְמוֹ בְּקֶרֶן דְּפָטוּר אֲבָל אָמַר לֹא גָּנַבְתִּי וּבָאוּ עֵדִים שֶׁגָּנַב וְחָזַר וְאָמַר טָבַחְתִּי וּמָכַרְתִּי וּבָאוּ עֵדִים שֶׁטָּבַח וּמָכַר דְּלֹא חִיֵּב עַצְמוֹ בְּקֶרֶן חַיָּב אַלְמָא הוֹדָאָה דִּטְבִיחָה לָאו הוֹדָאָה הִיא
אָמְרִי לָא הִיא גּוּפַהּ קָא מַשְׁמַע לַן דְּכֵוָן דְּאָמַר גָּנַבְתִּי אַף עַל גַּב דְּאָמַר לֹא טָבַחְתִּי וְלֹא מָכַרְתִּי וּבָאוּ עֵדִים שֶׁטָּבַח וּמָכַר פָּטוּר מַאי טַעְמָא
תַּשְׁלוּמֵי (אַרְבַּע) חֲמִשָּׁה אָמַר רַחֲמָנָא וְלֹא תַּשְׁלוּמֵי אַרְבָּעָה וְלֹא תַּשְׁלוּמֵי שְׁלֹשָׁה
לֵימָא כְּתַנָּאֵי הָיוּ שְׁנַיִם מְעִידִין שֶׁגָּנַב וְהָיוּ שְׁנַיִם מְעִידִים אוֹתוֹ שֶׁטָּבַח וּמָכַר הֻזַּמּוּ עֵדֵי גְנֵבָה עֵדוּת שֶׁבָּטְלָה מִקְצָתָהּ בָּטְלָה כֻּלָּהּ
הֻזַּמּוּ עֵדֵי טְבִיחָה הוּא מְשַׁלֵּם תַּשְׁלוּמֵי כֶפֶל וְהֵן מְשַׁלְּמִין תַּשְׁלוּמֵי שְׁלֹשָׁה מִשּׁוּם סוֹמְכוֹס אָמְרוּ הֵן מְשַׁלְּמִין תַּשְׁלוּמֵי כֶפֶל וְהוּא מְשַׁלֵּם תַּשְׁלוּמֵי שְׁלֹשָׁה לַפָּר וּשְׁנַיִם לָאַיִל
אַהֵיָא קָאֵי סוֹמְכוֹס אִלֵּימָא אַרֵישָׁא לֵית לֵהּ לְסוֹמְכוֹס עֵדוּת שֶׁבָּטְלָה מִקְצָתָהּ בָּטְלָה כֻּלָּהּ
וְאֶלָּא אַסֵּיפָא שַׁפִּיר קָאָמְרִי רַבָּנַן הוּא מְשַׁלֵּם תַּשְׁלוּמֵי כֶפֶל וְהֵם מְשַׁלְּמִין תַּשְׁלוּמֵי שְׁלֹשָׁה
אֶלָּא מִלְּתָא אַחֲרִיתִי אִכָּא בֵּינַיְהוּ כְּגוֹן דְּאָתוּ בֵּי תְרֵי אָמְרִי לֵהּ גָּנַבְתָּ אֲמַר לְהוּ אִין גָּנַבְתִּי וְטָבַחְתִּי וּמָכַרְתִּי מִיהוּ לֹא בִּפְנֵיכֶם גָּנַבְתִּי וְאַיְתִי סָהֲדִי וְאַזְּמִינְהוּ דְּלָא בְּאַפַּיְהוּ גְּנַב וְאַיְתִי בַּעַל הַבַּיִת סָהֲדֵי וְאַסְהִידוּ בֵּהּ דְּגָנַב וְטָבַח וּמָכַר
וּבְהוֹדָאַת טְבִיחָה קָמִפַּלְגִי
דְּרַבָּנַן סָבְרִי אַף עַל גַּב דְּהוֹדָאָה דִגְנֵבָה מֵחֲמַת עֵדִים הוּא דְּקָא מוֹדֵה הוֹדָאָה דִטְבִיחָה הוֹדָאָה הִיא וּפָטוּר
וְסוֹמְכוֹס סָבַר כֵּוָן דְּהוֹדָאָה דִּגְנֵבָה מֵחֲמַת עֵדִים הוּא דְּקָא מוֹדֵה דִּטְבִיחָה לָאו הוֹדָאָה
וְהָנָךְ עֵדִים קַמָּאֵי דְּאַזְּמִינְהוּ מְשַׁלְּמִין תַּשְׁלוּמֵי כֶפֶל וְהוּא מְשַׁלֵּם שְׁלֹשָׁה לַפָּר וּשְׁנַיִם לָאַיִל
אָמַר רַב אַחָא בְּרֵהּ דְּרַב אִיקָא לָא דְּכֻלֵּי עָלְמָא הוֹדָאָה דִטְבִיחָה לָאו הוֹדָאָה הִיא
אֶלָּא בְּעֵדוּת שֶׁאִי אַתָּה יָכוֹל לַהֲזִמָּהּ קָמִפַּלְגִי כְּגוֹן דְּאָתוּ סָהֲדֵי וְאָמְרִי לֵהּ גָּנַבְתָּ וְאָמַר לְהוּ גָּנַבְתִּי וְטָבַחְתִּי וּמָכַרְתִּי מִיהוּ לֹא בִּפְנֵיכֶם גָּנַבְתִּי אֶלָּא בִּפְנֵי פְּלוֹנִי וּפְלוֹנִי וְאַיְתִי סָהֲדִי וְאַזְּמִינְהוּ דְּלָא בְּאַפַּיְהוּ גְּנַב וַאֲתוֹ פְּלוֹנִי וּפְלוֹנִי וְאַסְהִידוּ בֵּהּ דְּגָנַב וְטָבַח וּמָכַר
וּבְהָא קָמִפַּלְגִי דְּרַבָּנַן סָבְרִי הָוְיָא לַהּ עֵדוּת שֶׁאִי אַתָּה יָכוֹל לַהֲזִמָּהּ וְכׇל עֵדוּת שֶׁאִי אַתָּה יָכוֹל לַהֲזִמָּהּ לָא הָוְיָא עֵדוּת
וְסוֹמְכוֹס סָבַר עֵדוּת שֶׁאִי אַתָּה יָכוֹל לַהֲזִמָּהּ הָוְיָא עֵדוּת
וְהָא קַיְמָא לַן דְּעֵדוּת שֶׁאִי אַתָּה יָכוֹל לַהֲזִמָּהּ לָא הָוְיָא עֵדוּת הָנֵי מִלֵּי הֵיכָא דְּלָא יָדְעִי בְּאֵיזֶה יוֹם בְּאֵיזֶה שָׁעָה דְּלֵיכָּא לְעֵדוּת כְּלָל אֲבָל הָכָא סַיּוֹעֵי הוּא דְּקָא מְסַיְּעִי לֵהּ
אָמַר מָר הֵן מְשַׁלְּמִין תַּשְׁלוּמֵי כֶפֶל מִדְּקָא מוֹדֵה דִּגְנַב קֶרֶן בָּעֵי שַׁלּוֹמֵי אָמַר רַבִּי אֶלְעָזָר מִשְּׁמֵהּ דְּרַב תְּנִי

 *** דף עו. *** 

תַּשְׁלוּם דְּכֵפֶל
גָּנַב וְהִקְדִּישׁ וְאַחַר כָּךְ טָבַח וּמָכַר כּוּ' אָמְרִי בִּשְׁלָמָא אַטְּבִיחָה לָא מִחַיַּב דְּכִי קָא טָבַח דְּהֶקְדֵּשׁ קָא טָבַח וְלָא דְּמָרֵהּ קָא טָבַח
אֶלָּא אַהֶקְדֵּשׁ לִחַיַּב מָה לִי מְכָרוֹ לְהֶדְיוֹט מָה לִי מְכָרוֹ לַשָּׁמַיִם
הָא מַנִּי רַבִּי שִׁמְעוֹן הִיא דְּאָמַר קֳדָשִׁים שֶׁחַיָּב בְּאַחְרָיוּתָן בִּרְשׁוּתֵהּ דְּמָרֵהּ קָיְמִי
הָא מִדְּסֵיפָא רַבִּי שִׁמְעוֹן הָוֵי רֵישָׁא לָאו רַבִּי שִׁמְעוֹן
אֶלָּא הָכָא בְּמַאי עָסְקִינַן בְּקָדָשִׁים קַלִּים וְאַלִּבָּא דְּרַבִּי יוֹסֵי הַגְּלִילִי דְּאָמַר קָדָשִׁים קַלִּים מָמוֹן בְּעָלִים הוּא וּבִרְשׁוּתֵהּ קָיְמִי
אֲבָל קׇדְשֵׁי קָדָשִׁים מַאי מְשַׁלֵּם תַּשְׁלוּמֵי אַרְבָּעָה וַחֲמִשָּׁה אַדְּתָנֵי רֵישָׁא גָּנַב וְטָבַח וְאַחַר כָּךְ הִקְדִּישׁ מְשַׁלֵּם תַּשְׁלוּמֵי אַרְבָּעָה וַחֲמִשָּׁה לִפְלוֹג וְלִתְנֵי בְּדִידַהּ
בַּמֶּה דְּבָרִים אֲמוּרִים בְּקָדָשִׁים קַלִּים אֲבָל בְּקׇדְשֵׁי קֳדָשִׁים מְשַׁלֵּם תַּשְׁלוּמֵי אַרְבָּעָה וַחֲמִשָּׁה
אֶלָּא לְעוֹלָם לָא שְׁנָא קׇדְשֵׁי קָדָשִׁים וְלָא שְׁנָא קָדָשִׁים קַלִּים וּדְקַשְׁיָא לָךְ מָה לִי מְכָרוֹ לְהֶדְיוֹט מָה לִי מְכָרוֹ לַשָּׁמַיִם מְכָרוֹ לְהֶדְיוֹט מֵעִקָּרָא תּוֹרָא דִרְאוּבֵן וְהַשְׁתָּא תּוֹרָא דְשִׁמְעוֹן מְכָרוֹ לַשָּׁמַיִם מֵעִקָּרָא תּוֹרָא דִרְאוּבֵן וְהַשְׁתָּא תּוֹרָא דִרְאוּבֵן
רַבִּי שִׁמְעוֹן אוֹמֵר וְכוּ' אָמְרִי נְהִי דְּסָבַר רַבִּי שִׁמְעוֹן מָה לִי מְכָרוֹ לְהֶדְיוֹט מָה לִי מְכָרוֹ לַשָּׁמַיִם אִפְּכָא מִבְּעֵי לֵהּ
קֳדָשִׁים שֶׁחַיָּב בְּאַחְרָיוּתָן פָּטוּר דְּאַכַּתִּי לָא נְפַק מֵרְשׁוּתֵהּ
קֳדָשִׁים שֶׁאֵינוֹ חַיָּב בְּאַחְרָיוּתָן חַיָּב דְּמַפְּקִי לֵהּ מֵרְשׁוּתֵהּ
אָמְרִי רַבִּי שִׁמְעוֹן אַמִּלְּתָא אַחֲרִיתִי קָאֵי
וְהָכִי קָתָנֵי אֵין הַגּוֹנֵב אַחַר הַגַּנָּב מְשַׁלֵּם תַּשְׁלוּמֵי אַרְבָּעָה וַחֲמִשָּׁה וְכֵן גּוֹנֵב הֶקְדֵּשׁ מִבֵּית בְּעָלִים פָּטוּר
מַאי טַעְמָא וְגֻנַּב מִבֵּית הָאִישׁ וְלֹא מִבֵּית הֶקְדֵּשׁ
רַבִּי שִׁמְעוֹן אוֹמֵר קֳדָשִׁים שֶׁחַיָּב בְּאַחְרָיוּתָן חַיָּב מַאי טַעְמָא קָרֵינָא בֵּהּ וְגֻנַּב מִבֵּית הָאִישׁ וְשֶׁאֵינוֹ חַיָּב בְּאַחְרָיוּתָן פָּטוּר דְּלָא קָרֵינַן בֵּהּ וְגֻנַּב מִבֵּית הָאִישׁ
מִכְּדִי שָׁמְעִינַן לֵהּ לְרַבִּי שִׁמְעוֹן דְּאָמַר שְׁחִיטָה שֶׁאֵינָהּ רְאוּיָה לֹא שְׁמָהּ שְׁחִיטָה קֳדָשִׁים נָמֵי שְׁחִיטָה שֶׁאֵינָהּ רְאוּיָה הִיא
כִּי אֲתָא רַב דִּימִי אָמַר רַבִּי יוֹחָנָן בְּשׁוֹחֵט תְּמִימִים מִבִּפְנִים לְשֵׁם בְּעָלִים
וַהֲרֵי חָזְרָה קֶרֶן לַבְּעָלִים אָמַר רַבִּי יִצְחָק בַּר אָבִין שֶׁנִּשְׁפַּךְ הַדָּם
כִּי אֲתָא רָבִין אָמַר רַבִּי יוֹחָנָן בְּשׁוֹחֵט תְּמִימִים בִּפְנִים שֶׁלֹּא לְשֵׁם בְּעָלִים

 *** דף עו: *** 

וְרֵישׁ לָקִישׁ אָמַר בְּשׁוֹחֵט בַּעֲלֵי מוּמִין בַּחוּץ
תָּהֵי בַּהּ רַבִּי אֶלְעָזָר לְרַבִּי יוֹחָנָן שְׁחִיטָה מַתֶּרֶת וַהֲלֹא זְרִיקָה מַתֶּרֶת
לְרֵישׁ לָקִישׁ שְׁחִיטָה מַתֶּרֶת וַהֲלֹא פְּדִיָּה מַתֶּרֶת
אִישְׁתְּמִיטְתֵּהּ הָא דְּרַבִּי שִׁמְעוֹן כׇּל הָעוֹמֵד לִזְרוֹק כְּזָרוּק דָּמֵי וְכׇל הָעוֹמֵד לִפְדּוֹת כְּפָדוּי דָּמֵי
כׇּל הָעוֹמֵד לִזְרוֹק כְּזָרוּק דָּמֵי דְּתַנְיָא רַבִּי שִׁמְעוֹן אוֹמֵר יֵשׁ נוֹתָר שֶׁהוּא מְטַמֵּא טֻמְאַת אֳכָלִין וְיֵשׁ נוֹתָר שֶׁאֵינוֹ מְטַמֵּא טֻמְאַת אֳכָלִין
כֵּיצַד לָן לִפְנֵי זְרִיקָה אֵינוֹ מְטַמֵּא טֻמְאַת אֳכָלִין לְאַחַר זְרִיקָה מְטַמֵּא טֻמְאַת אֳכָלִין
וְקַיְמָא לַן מַאי לִפְנֵי זְרִיקָה קֹדֶם שֶׁנִּרְאָה לִזְרִיקָה לְאַחַר זְרִיקָה לְאַחַר שֶׁנִּרְאָה לִזְרִיקָה
קֹדֶם שֶׁנִּרְאָה לִזְרִיקָה לָן מַאי הִיא דְּלָא הָוְיָא שְׁהוּת בַּיּוֹם לְמִזְרְקֵהּ דְּשַׁחְטֵהּ סָמוּךְ לִשְׁקִיעַת הַחַמָּה וְאֵינוֹ מְטַמֵּא טֻמְאַת אֳכָלִין
לְאַחַר שֶׁנִּרְאָה לִזְרִיקָה לָן דַּהֲוַי שְׁהוּת בַּיּוֹם לְמִזְרְקֵהּ מְטַמֵּא טֻמְאַת אֳכָלִין אַלְמָא כָּל הָעוֹמֵד לִזְרוֹק כְּזָרוּק דָּמֵי
וְכׇל הָעוֹמֵד לִפְדּוֹת כְּפָדוּי דָּמֵי דְּתַנְיָא רַבִּי שִׁמְעוֹן אוֹמֵר

 *** דף עז. *** 

פָּרָה מְטַמֵּא טֻמְאַת אֳכָלִין הוֹאִיל וְהָיְתָה לָהּ שְׁעַת הַכֹּשֶׁר

 *** דף עז: *** 

וְאָמַר רֵישׁ לָקִישׁ אוֹמֵר הָיָה רַבִּי שִׁמְעוֹן פָּרָה נִפְדֵּית עַל גַּבֵּי מַעֲרַכְתָּהּ אַלְמָא כׇּל הָעוֹמֵד לִפְדּוֹת כְּפָדוּי דָּמֵי
בִּשְׁלָמָא רַבִּי יוֹחָנָן לָא אָמַר כְּרַבִּי שִׁמְעוֹן בֶּן לָקִישׁ דְּקָא בָּעֵי לְאוֹקֹמַהּ לְמַתְנִיתִין אֲפִלּוּ בִּתְמִימִין אֶלָּא רֵישׁ לָקִישׁ מַאי טַעְמָא לָא אָמַר כְּרַבִּי יוֹחָנָן
אָמַר לָךְ וּטְבָחוֹ וּמְכָרוֹ כֹּל הֵיכָא דְּאִיתֵהּ בִּמְכִירָה אִיתֵהּ בִּטְבִיחָה וְכֹל הֵיכָא דְּלֵיתֵהּ בִּמְכִירָה לֵיתֵהּ בִּטְבִיחָה וְהָנֵי קֳדָשִׁים הוֹאִיל דְּכִי מְזַבֵּן קֳדָשִׁים לָא הָוְיָא מְכִירָה לֵיתַנְהוּ בִּטְבִיחָה
וְאָזְדוּ לְטַעְמַיְהוּ דְּאִתְּמַר הַמּוֹכֵר טְרֵפָה לְדִבְרֵי רַבִּי שִׁמְעוֹן רַבִּי יוֹחָנָן אָמַר חַיָּב וְרֵישׁ לָקִישׁ אָמַר פָּטוּר
רַבִּי יוֹחָנָן אָמַר חַיָּב אַף עַל גַּב דְּלֵיתֵהּ בִּטְבִיחָה אִיתֵהּ בִּמְכִירָה וְרֵישׁ לָקִישׁ אָמַר פָּטוּר כֵּיוָן דְּלֵיתֵהּ בִּטְבִיחָה לֵיתֵהּ בִּמְכִירָה
אֵיתִיבֵהּ רַבִּי יוֹחָנָן לְרַבִּי שִׁמְעוֹן בֶּן לָקִישׁ גָּנַב כִּלְאַיִם וּטְבָחָהּ טְרֵפָה וּמְכָרָהּ מְשַׁלֵּם תַּשְׁלוּמֵי אַרְבָּעָה וַחֲמִשָּׁה מַאי לָאו רַבִּי שִׁמְעוֹן הִיא אַלְמָא אַף עַל גַּב דְּלֵיתֵהּ בִּטְבִיחָה אִיתֵהּ בִּמְכִירָה
אֲמַר לֵהּ לָא רַבָּנַן
אִי רַבָּנַן טְרֵפָה בִּמְכִירָה אִיתַהּ בִּזְבִיחָה לֵיתַהּ
וְאֶלָּא מַאי רַבִּי שִׁמְעוֹן כִּלְאַיִם בִּטְבִיחָה אִיתַהּ בִּמְכִירָה לֵיתַהּ
אֶלָּא תְּנָא טְבִיחָה וְהוּא הַדִּין לִמְכִירָה אֵימָא לְרַבָּנַן נָמֵי תְּנָא מְכִירָה וְהוּא הַדִּין לִטְבִיחָה
וְרַבִּי יוֹחָנָן אָמַר לָךְ הַאי מַאי אִי אָמְרַתְּ בִּשְׁלָמָא רַבִּי שִׁמְעוֹן אַיְּדֵי דִּתְנָא טְרֵפָה בַּחֲדָא תְּנָא כִּלְאַיִם בַּחֲדָא
אֶלָּא אִי אָמְרַתְּ רַבָּנַן נְעָרְבִינְהוּ וְנִתְנִינְהוּ גָּנַב כִּלְאַיִם וּטְרֵפָה טְבָחָן וּמְכָרָן מְשַׁלֵּם תַּשְׁלוּמֵי אַרְבָּעָה וַחֲמִשָּׁה קַשְׁיָא
כִּלְאַיִם שֶׂה כְּתִיב וְאָמַר רָבָא זֶה בָּנָה אָב כׇּל מָקוֹם שֶׁנֶּאֱמַר שֶׂה אֵינוֹ אֶלָּא לְהוֹצִיא אֶת הַכִּלְאַיִם
שָׁאנֵי הָכָא דְּאָמַר קְרָא אוֹ לְרַבּוֹת אֶת הַכִּלְאַיִם
וְכׇל אוֹ לְרַבּוֹת הוּא וְהָתַנְיָא שׁוֹר אוֹ כֶשֶׂב פְּרָט לְכִלְאַיִם אוֹ עֵז פְּרָט לְנִדְמֶה
אָמַר רָבָא הָכָא מֵעִנְיָנֵהּ דִּקְרָא וְהָכָא מֵעִנְיָנֵהּ דִּקְרָא הָכָא גַּבֵּי גְּנֵבָה דִּכְתִיב שׁוֹר אוֹ שֶׂה שֶׁאִי אַתָּה יָכוֹל לְהוֹצִיא כִּלְאַיִם מִבֵּינֵיהֶם אוֹ לְרַבּוֹת כִּלְאַיִם גַּבֵּי קֳדָשִׁים דִּכְתִיב כֶּשֶׂב וָעֵז שֶׁאַתָּה יָכוֹל לְהוֹצִיא כִּלְאַיִם מִבֵּינֵיהֶם אוֹ לְמַעֵט הוּא

 *** דף עח. *** 

הָא גַּבֵּי קֳדָשִׁים נָמֵי נֶאֱמַר שׁוֹר אוֹ כֶשֶׂב שֶׁאֵין אַתָּה יָכוֹל לְהוֹצִיא כִּלְאַיִם מִבֵּינֵיהֶם וּנְרַבֵּי מִדְּסֵיפָא לְמַעֵט רֵישָׁא נָמֵי לְמַעֵט אַדְּרַבָּה מִדְּרֵישָׁא לְרַבּוֹת סֵיפָא נָמֵי לְרַבּוֹת
הַאי מַאי אִי אָמְרַתְּ בִּשְׁלָמָא לְמַעֵט הוּא דְּאִצְטְרִיךְ תְּרֵי מִעוּטֵי דְּאַף עַל גַּב דְּאִמַּעַט כִּלְאַיִם אִצְטְרִיךְ לְמַעוֹטֵי נִדְמֶה אֶלָּא אִי אָמְרַתְּ לְרַבּוֹת תְּרֵי רִבּוּיֵי לְמָה הַשְׁתָּא כִּלְאַיִם אִרַבִּי לֵהּ נִדְמֶה מִבַּעְיָא
אֶלָּא הָא דְּאָמַר רָבָא זֶה בָּנָה אָב כׇּל מָקוֹם שֶׁנֶּאֱמַר שֶׂה אֵינוֹ אֶלָּא לְהוֹצִיא אֶת הַכִּלְאַיִם לְמַאי הִלְכְתָא אִי לְקָדָשִׁים בְּהֶדְיָא כְּתִיב בְּהוּ שׁוֹר אוֹ כֶשֶׂב פְּרָט לְכִלְאַיִם
אִי לְמַעֲשֵׂר תַּחַת תַּחַת יָלֵף מִקֳּדָשִׁים
אִי לִבְכוֹר הַעֲבָרָה הַעֲבָרָה יָלֵף מִמַּעֲשֵׂר
אִי נָמֵי נִדְמֶה אָמְרַתְּ לָא דִּכְתִיב אַךְ בְּכוֹר שׁוֹר עַד שֶׁיְּהֵא הוּא שׁוֹר וּבְכוֹרוֹ שׁוֹר כִּלְאַיִם מִבַּעְיָא
אֶלָּא כִּי אִתְּמַר דְּרָבָא לְעִנְיַן פֶּטֶר חֲמוֹר כְּדִתְנַן אֵין פּוֹדִין לֹא בְּעֵגֶל וְלֹא בְּחַיָּה וְלֹא בִּשְׁחוּטָה וְלֹא בִּטְרֵפָה וְלֹא בְּכִלְאַיִם וְלֹא בְּכוֹי
וּלְרַבִּי אֶלְעָזָר דְּמַתִּיר בְּכִלְאַיִם דִּתְנַן רַבִּי אֶלְעָזָר מַתִּיר בְּכִלְאַיִם מִפְּנֵי שֶׁהוּא שֶׂה לְמַאי הִלְכְתָא
אָמַר לָךְ רַבִּי אֶלְעָזָר כִּי אִתְּמַר דְּרָבָא לְטָמֵא שֶׁנּוֹלַד מִן הַטָּהוֹר וְעִבּוּרוֹ מִן הַטָּמֵא וּדְלָא כְּרַבִּי יְהוֹשֻׁעַ דְּאִי רַבִּי יְהוֹשֻׁעַ מִשֵּׂה כְשָׂבִים וְשֵׂה עִזִּים נָפְקָא לֵהּ עַד שֶׁיְּהֵא אָבִיו כֶּבֶשׂ וְאִמּוֹ כִּבְשָׂה
וּטְהוֹרָה מִטְּמֵאָה מִי מִעַבְּרָא אִין דְּקַיְמָא לַן

 *** דף עח: *** 

דְּאִעַבַּר מִקָּלוּט כְּרַבִּי שִׁמְעוֹן
בָּעֵי רָבָא הֲרֵי עָלַי עוֹלָה וְהִפְרִישׁ שׁוֹר וּבָא אַחֵר וְגָנַב מִי פָּטַר גַּנָּב נַפְשֵׁהּ בְּכֶבֶשׂ לְרַבָּנַן בְּעוֹלַת הָעוֹף לְרַבִּי אֶלְעָזָר בֶּן עֲזַרְיָה דִּתְנַן הֲרֵי עָלַי עוֹלָה יָבִיא כֶּבֶשׂ רַבִּי אֶלְעָזָר בֶּן עֲזַרְיָה אוֹמֵר יָבִיא תּוֹר אוֹ בֶּן יוֹנָה
מַאי מִי אָמְרִינַן שֵׁם עוֹלָה קַבֵּל עִלָּוֵהּ אוֹ דִלְמָא מָצֵי אֲמַר לֵהּ אֲנָא מִצְוָה מִן הַמֻּבְחָר בָּעֵינָא לְמֶעְבַּד
בָּתַר דְּאִבַּעְיָא הֲדַר פַּשְׁטַהּ גַּנָּב פֹּטֵר עַצְמוֹ בְּכֶבֶשׂ לְרַבָּנַן בְּעוֹלַת הָעוֹף לְרַבִּי אֶלְעָזָר בֶּן עֲזַרְיָה
רַב אַחָא בְּרֵהּ דְּרַב אִיקָא מַתְנֵי לַהּ בְּהֶדְיָא אָמַר רָבָא הֲרֵי עָלַי עוֹלָה וְהִפְרִישׁ שׁוֹר וּבָא אַחֵר וּגְנָבוֹ פֹּטֵר עַצְמוֹ בְּכֶבֶשׂ לְרַבָּנַן וּבְעוֹלַת הָעוֹף לְרַבִּי אֶלְעָזָר בֶּן עֲזַרְיָה
מַתְנִי' מְכָרוֹ חוּץ מֵאֶחָד מִמֵּאָה שֶׁבּוֹ אוֹ שֶׁהָיְתָה לוֹ בּוֹ שֻׁתָּפוּת הַשּׁוֹחֵט וְנִתְנַבְּלָה בְּיָדוֹ הַנּוֹחֵר וְהַמְעַקֵּר מְשַׁלֵּם תַּשְׁלוּמֵי כֶפֶל וְאֵינוֹ מְשַׁלֵּם תַּשְׁלוּמֵי אַרְבָּעָה וַחֲמִשָּׁה
גְּמָ' מַאי חוּץ מֵאֶחָד מִמֵּאָה שֶׁבּוֹ אָמַר רַב חוּץ מִדָּבָר הַנִּתָּר עִמּוֹ בִּשְׁחִיטָה וְלֵוִי אָמַר חוּץ מִגִּזּוֹתֶיהָ וְכֵן תַּנְיָא בְּמַתְנִיתָא חוּץ מִגִּזּוֹתֶיהָ
מֵיתִיבִי מְכָרָהּ חוּץ מִיָּדָהּ חוּץ מֵרַגְלָהּ חוּץ מִקַּרְנָהּ חוּץ מִגִּזּוֹתֶיהָ אֵינוֹ מְשַׁלֵּם תַּשְׁלוּמֵי אַרְבָּעָה וַחֲמִשָּׁה רַבִּי אוֹמֵר דָּבָר הַמְעַכֵּב בִּשְׁחִיטָה אֵינוֹ מְשַׁלֵּם תַּשְׁלוּמֵי אַרְבָּעָה וַחֲמִשָּׁה
וְשֶׁאֵינוֹ מְעַכֵּב בִּשְׁחִיטָה מְשַׁלֵּם תַּשְׁלוּמֵי אַרְבָּעָה וַחֲמִשָּׁה
רַבִּי שִׁמְעוֹן בֶּן אֶלְעָזָר אוֹמֵר חוּץ מִקַּרְנָהּ אֵינוֹ מְשַׁלֵּם תַּשְׁלוּמֵי אַרְבָּעָה וַחֲמִשָּׁה חוּץ מִגִּזּוֹתֶיהָ מְשַׁלֵּם תַּשְׁלוּמֵי אַרְבָּעָה וַחֲמִשָּׁה
בִּשְׁלָמָא לְלֵוִי כְּתַנָּא קַמָּא אֶלָּא לְרַב כְּמַאן
אָמְרִי רַב דְּאָמַר כִּי הַאי תַּנָּא דְּתַנְיָא רַבִּי שִׁמְעוֹן בֶּן אֶלְעָזָר אוֹמֵר מְכָרָהּ חוּץ מִיָּדָהּ וְחוּץ מֵרַגְלָהּ אֵינוֹ מְשַׁלֵּם תַּשְׁלוּמֵי אַרְבָּעָה וַחֲמִשָּׁה חוּץ מִקַּרְנָהּ חוּץ מִגִּזּוֹתֶיהָ מְשַׁלֵּם תַּשְׁלוּמֵי אַרְבָּעָה וַחֲמִשָּׁה
בְּמַאי קָמִפַּלְגִי תַּנָּא קַמָּא סָבַר וּטְבָחוֹ כֻּלּוֹ בָּעֵינַן וּמְכָרוֹ כֻּלּוֹ בָּעֵינַן
וְרַבִּי סָבַר וּטְבָחוֹ מִדֵּי דְּהָוֵי בִּטְבִיחָה לְאַפּוֹקֵי מִדֵּי דְּלָא הָוְיָא בִּטְבִיחָה וּמְכָרוֹ דֻּומְיָא דִּטְבִיחָה
וְרַבִּי שִׁמְעוֹן בֶּן אֶלְעָזָר סָבַר קַרְנָא דְּלָא לְמִגַּז קָיְמָא הָוֵי שִׁיּוּר וְאֵינוֹ מְשַׁלֵּם תַּשְׁלוּם אַרְבָּעָה וַחֲמִשָּׁה גִּזּוֹתֶיהָ דִּלְמִגַּז קָיְמִי לָא הָוֵי שִׁיּוּר וּמְשַׁלֵּם תַּשְׁלוּם אַרְבָּעָה וַחֲמִשָּׁה
וְאִדַּךְ תַּנָּא דְּבֵי רַבִּי שִׁמְעוֹן בֶּן אֶלְעָזָר סָבַר יָדָיו וְרַגְלָיו דִּצְרִיכִי טְבִיחָה הָוֵי שִׁיּוּר וְלָא מְשַׁלֵּם תַּשְׁלוּמֵי אַרְבָּעָה וַחֲמִשָּׁה קַרְנֶיהָ וְגִזּוֹתֶיהָ דְּלָא צְרִיכִי טְבִיחָה לָא הָוֵי שִׁיּוּר
קַשְׁיָא דְּרַבִּי שִׁמְעוֹן בֶּן אֶלְעָזָר אַדְּרַבִּי שִׁמְעוֹן בֶּן אֶלְעָזָר תְּרֵי תַּנָּאֵי וְאַלִּבָּא דְּרַבִּי שִׁמְעוֹן בֶּן אֶלְעָזָר
תָּנוּ רַבָּנַן הַגּוֹנֵב הַקִּטַּעַת וְאֶת הַחִגֶּרֶת וְאֶת הַסּוֹמָא וְכֵן הַגּוֹנֵב בֶּהֱמַת הַשֻּׁתָּפִין חַיָּב וְשֻׁתָּפִים שֶׁגָּנְבוּ פְּטוּרִים וְהָתַנְיָא שֻׁתָּפִין שֶׁגָּנְבוּ חַיָּבִין
אָמַר רַב נַחְמָן לָא קַשְׁיָא כָּאן בְּשֻׁתָּף שֶׁגָּנַב מֵחֲבֵרוֹ כָּאן בְּשֻׁתָּף שֶׁגָּנַב מֵעָלְמָא
אֵיתִיבֵהּ רָבָא לְרַב נַחְמָן יָכוֹל שֻׁתָּף שֶׁגָּנַב מֵחֲבֵרוֹ וְשֻׁתָּפִים שֶׁגָּנְבוּ יְהוּ חַיָּבִין תַּלְמוּד לוֹמַר וּטְבָחוֹ כֻּלּוֹ בָּעֵינַן וְלֵיכָּא
אֶלָּא אָמַר רַב נַחְמָן לָא קַשְׁיָא כָּאן בְּשֻׁתָּף שֶׁטָּבַח לְדַעַת חֲבֵרוֹ כָּאן בְּשֻׁתָּף שֶׁטָּבַח שֶׁלֹּא לְדַעַת חֲבֵרוֹ
בָּעֵי רַבִּי יִרְמְיָה מְכָרָהּ חוּץ מִשְּׁלֹשִׁים יוֹם חוּץ מִמְּלַאכְתָּהּ חוּץ מֵעֻבָּרָהּ מַהוּ
אַלִּבָּא דְּמַאן דְּאָמַר עֻבָּר יֶרֶךְ אִמּוֹ הוּא לָא תִּבְּעֵי לָךְ דְּהָא שַׁיַּר בַּהּ כִּי תִּבְּעֵי לָךְ אַלִּבָּא דְּמַאן דְּאָמַר דְּעֻבָּר לָאו יֶרֶךְ אִמּוֹ מַאי מֵימָר אָמְרִינַן כֵּוָן דִּמְחֻבָּר בַּהּ הָוֵי שִׁיּוּר אוֹ דִלְמָא כֵּיוָן דִּלְמִפְרַשׁ מִנַּהּ קָאֵי לָא הָוֵי שִׁיּוּר
אִכָּא דְּאָמְרִי כֵּוָן דְּלָאו יֶרֶךְ אִמּוֹ הוּא לָא הָוֵי שִׁיּוּר אוֹ דִלְמָא כֵּיוָן דִּצְרִיךְ לְאִשְׁתְּרוֹיֵי בַּהֲדַהּ בִּשְׁחִיטָה כְּמַאן דְּשַׁיַּר בְּגוּפַהּ דָּמֵי תֵּקוּ
בָּעֵי רַב פָּפָּא גְּנָבָהּ קְטָעָהּ וּמְכָרָהּ מַהוּ מִי אָמְרִינַן מַאי דִּגְנַב הָא לָא זַבֵּן אוֹ דִלְמָא מָה דְּזַבֵּן הָא לָא שַׁיַּר תֵּקוּ
תָּנוּ רַבָּנַן גָּנַב וְנָתַן לְאַחֵר וְטָבַח גָּנַב וְנָתַן לְאַחֵר וּמָכַר

 *** דף עט. *** 

גָּנַב וְהִקְדִּישׁ גָּנַב וְהִקִּיף גָּנַב וְהֶחְלִיף גָּנַב וְנָתַן בְּמַתָּנָה גָּנַב וּפָרַע חוֹבוֹ גָּנַב וּפָרַע בְּהֶקֵּפוֹ גָּנַב וְשָׁלַח סִבְלוֹנוֹת בְּבֵית חָמִיו מְשַׁלֵּם תַּשְׁלוּמֵי אַרְבָּעָה וַחֲמִשָּׁה
מַאי קָא מַשְׁמַע לַן אַשְׁמְעִינַן רֵישָׁא גָּנַב וְנָתַן לְאַחֵר וְטָבַח דְּיֵשׁ שָׁלִיחַ לִדְבַר עֲבֵרָה אַף עַל גַּב דִּבְכׇל הַתּוֹרָה כֻּלָּהּ אֵין שָׁלִיחַ לִדְבַר עֲבֵרָה הָכָא יֵשׁ שָׁלִיחַ לִדְבַר עֲבֵרָה
מַאי טַעְמָא וּטְבָחוֹ וּמְכָרוֹ מָה מְכִירָה דְּלָא אֶפְשָׁר דְּלָאו עַל יְדֵי אַחֵר אַף טְבִיחָה עַל יְדֵי אַחֵר מִחַיַּב
וְאַשְׁמְעִינַן סֵיפָא גָּנַב וְהִקְדִּישׁ מָה לִי מְכָרוֹ לְהֶדְיוֹט מָה לִי מְכָרוֹ לַשָּׁמַיִם
מַתְנִי' גָּנַב בִּרְשׁוּת הַבְּעָלִים וְטָבַח וּמָכַר חוּץ מֵרְשׁוּתָם אוֹ שֶׁגָּנַב חוּץ מֵרְשׁוּתָם וְטָבַח וּמָכַר בִּרְשׁוּתָם אוֹ שֶׁגָּנַב וְטָבַח וּמָכַר חוּץ מֵרְשׁוּתָם מְשַׁלֵּם תַּשְׁלוּמֵי אַרְבָּעָה וַחֲמִשָּׁה אֲבָל גָּנַב וְטָבַח וּמָכַר בִּרְשׁוּתָם פָּטוּר
הָיָה מוֹשְׁכוֹ וְיוֹצֵא וּמֵת בִּרְשׁוּת הַבְּעָלִים פָּטוּר הִגְבִּיהוֹ אוֹ הוֹצִיאוֹ מֵרְשׁוּת בְּעָלִים וָמֵת חַיָּב
נְתָנוֹ לִבְכוֹרוֹת בְּנוֹ אוֹ לְבַעַל חוֹב לְשׁוֹמֵר חִנָּם לְשׁוֹאֵל לְנוֹשֵׂא שָׂכָר וּלְשׂוֹכֵר וְהָיָה מוֹשְׁכוֹ וּמֵת בִּרְשׁוּת הַבְּעָלִים פָּטוּר הִגְבִּיהוֹ אוֹ שֶׁהוֹצִיאוֹ מֵרְשׁוּת הַבְּעָלִים וָמֵת חַיָּב
גְּמָ' בָּעֵי אַמֵּימָר תִּקְּנוּ מְשִׁיכָה בְּשׁוֹמְרִים אוֹ לֹא
אָמַר רַב יֵמַר תָּא שְׁמַע נְתָנוֹ לִבְכוֹרוֹת בְּנוֹ אוֹ לְבַעַל חוֹבוֹ לְשׁוֹמֵר חִנָּם וּלְשׁוֹאֵל לְנוֹשֵׂא שָׂכָר וּלְשׂוֹכֵר הָיָה מוֹשְׁכוֹ וְיוֹצֵא וּמֵת בִּרְשׁוּת הַבְּעָלִים פָּטוּר מַאי לָאו שׁוֹמֵר וּשְׁמַע מִנַּהּ תִּקְּנוּ מְשִׁיכָה בְּשׁוֹמְרִין
אֲמַר לֵהּ לָא גַּנָּב
הָא תְּנָא לֵהּ רֵישָׁא תְּנָא גַּנָּב שֶׁגָּנַב מִבֵּית הַבְּעָלִים וּתְנָא גַּנָּב שֶׁגָּנַב מִבֵּית שׁוֹמֵר
אֲמַר לֵהּ רַב אָשֵׁי לָא תְּדַחֲיֵהּ מָה לִי גַּנָּב שֶׁגָּנַב מִבֵּית שׁוֹמֵר מָה לִי גַּנָּב שֶׁגָּנַב מִבֵּית בְּעָלִים
אֶלָּא לָאו שׁוֹמֵר וּשְׁמַע מִנַּהּ תִּקְּנוּ מְשִׁיכָה בְּשׁוֹמְרִין שְׁמַע מִנַּהּ אִתְּמַר נָמֵי אָמַר רַבִּי אֶלְעָזָר כְּדֶרֶךְ שֶׁתִּקְּנוּ מְשִׁיכָה בְּלָקוֹחוֹת כָּךְ תִּקְּנוּ מְשִׁיכָה בְּשׁוֹמְרִין
תַּנְיָא נָמֵי הָכִי כְּדֶרֶךְ שֶׁתִּקְּנוּ מְשִׁיכָה בְּלָקוֹחוֹת כָּךְ תִּקְּנוּ מְשִׁיכָה בְּשׁוֹמְרִין וּכְשֵׁם שֶׁהַקַּרְקַע נִקְנֵית בְּכֶסֶף בִּשְׁטָר וּבַחֲזָקָה כָּךְ שְׂכִירוּת נִקְנֵית בְּכֶסֶף בִּשְׁטָר וּבַחֲזָקָה
שְׂכִירוּת דְּמַאי אִילֵימָא

 *** דף עט: *** 

שְׂכִירוּת דְּמִטַּלְטְלִין מִטַּלְטְלִי בְּנֵי שְׁטָרָא נִינְהוּ אָמַר רַב חִסְדָּא שְׂכִירוּת דְּקַרְקַע
אָמַר רַבִּי אֶלְעָזָר רָאוּהוּ שֶׁהִטְמִין בָּחֳרָשִׁין וְטָבַח וּמָכַר מְשַׁלֵּם תַּשְׁלוּמֵי אַרְבָּעָה וַחֲמִשָּׁה אַמַּאי הָא לֹא מָשַׁךְ אָמַר רַב חִסְדָּא שֶׁהִכִּישָׁהּ בְּמַקֵּל
אָמְרִי וְכֵוָן דְּרָאוּהוּ גַּזְלָן הוּא כֵּוָן דְּקָא מִטַּמַּר מִנַּיְהוּ גַּנָּב הוּא
וְאֶלָּא גַּזְלָן הֵיכִי דָּמֵי אָמַר רַבִּי אֲבָהוּ כְּגוֹן בְּנָיָהוּ בֶּן יְהוֹיָדָע שֶׁנֶּאֱמַר וַיִּגְזֹל אֶת הַחֲנִית מִיַּד הַמִּצְרִי וַיַּהַרְגֵהוּ בַּחֲנִיתוֹ
רַבִּי יוֹחָנָן אָמַר כְּגוֹן בַּעֲלֵי שְׁכֶם שֶׁנֶּאֱמַר וַיָּשִׂימוּ לוֹ בַעֲלֵי שְׁכֶם מְאָרְבִים עַל רָאשֵׁי הֶהָרִים וַיִּגְזְלוּ [אֵת] כׇּל אֲשֶׁר יַעֲבֹר עֲלֵיהֶם בַּדָּרֶךְ
וְרַבִּי אֲבָהוּ מַאי טַעְמָא לָא אָמַר מֵהַאי אָמַר לָךְ כֵּיוָן דְּמִטַּמְּרִי אִטַּמּוֹרֵי לָא גַּזְלָנֵי נִינְהוּ וְרַבִּי יוֹחָנָן הָא דְּקָא מִטַּמְּרִי דְּלָא נִחְזִינְהוּ אִינָשֵׁי וְנִעְרְקוּ מִנַּיְהוּ
שָׁאֲלוּ תַּלְמִידָיו אֶת רַבָּן יוֹחָנָן בֶּן זַכַּאי מִפְּנֵי מָה הֶחְמִירָה תּוֹרָה בְּגַנָּב יוֹתֵר מִגַּזְלָן אָמַר לָהֶן זֶה הִשְׁוָה כְּבוֹד עֶבֶד לִכְבוֹד קוֹנוֹ וְזֶה לֹא הִשְׁוָה כְּבוֹד עֶבֶד לִכְבוֹד קוֹנוֹ
כִּבְיָכֹל עָשָׂה עַיִן שֶׁל מַטָּה כְּאִלּוּ אֵינָהּ רוֹאָה וְאֹזֶן שֶׁל מַטָּה כְּאִלּוּ אֵינָהּ שׁוֹמַעַת שֶׁנֶּאֱמַר הוֹי הַמַּעֲמִיקִים מֵה' לַסְתִּר עֵצָה וְהָיָה בְמַחְשָׁךְ מַעֲשֵׂיהֶם וְגוֹ' וּכְתִיב וַיֹּאמְרוּ לֹא יִרְאֶה יָּהּ וְלֹא יָבִין אֱלֹהֵי יַעֲקֹב וּכְתִיב כִּי [אָמְרוּ] עָזַב ה' אֶת הָאָרֶץ וְאֵין ה' רֹאֶה
תַּנְיָא אָמַר רַבִּי מֵאִיר מָשְׁלוּ מָשָׁל מִשּׁוּם רַבָּן גַּמְלִיאֵל לְמָה הַדָּבָר דּוֹמֶה לִשְׁנֵי בְּנֵי אָדָם שֶׁהָיוּ בְּעִיר וְעָשׂוּ מִשְׁתֶּה אֶחָד זִמֵּן אֶת בְּנֵי הָעִיר וְלֹא זִמֵּן אֶת בְּנֵי הַמֶּלֶךְ וְאֶחָד לֹא זִמֵּן אֶת בְּנֵי הָעִיר וְלֹא זִמֵּן אֶת בְּנֵי הַמֶּלֶךְ אֵיזֶה מֵהֶן עׇנְשׁוֹ מְרֻבֶּה הֱוֵי אוֹמֵר זֶה שֶׁזִּמֵּן אֶת בְּנֵי הָעִיר וְלֹא זִמֵּן אֶת בְּנֵי הַמֶּלֶךְ
אָמַר רַבִּי מֵאִיר בֹּא וּרְאֵה כַּמָּה גָּדוֹל כֹּחַ שֶׁל מְלָאכָה שׁוֹר שֶׁבִּטְּלוֹ מִמְּלַאכְתּוֹ חֲמִשָּׁה שֶׂה שֶׁלֹּא בִּטְּלוֹ מִמְּלַאכְתּוֹ אַרְבָּעָה
אָמַר רַבָּן יוֹחָנָן בֶּן זַכַּאי בֹּא וּרְאֵה כַּמָּה גָּדוֹל כְּבוֹד הַבְּרִיּוֹת שׁוֹר שֶׁהָלַךְ בְּרַגְלָיו חֲמִשָּׁה שֶׂה שֶׁהִרְכִּיבוֹ עַל כְּתֵפוֹ אַרְבָּעָה
מַתְנִי' אֵין מְגַדְּלִין בְּהֵמָה דַּקָּה בְּאֶרֶץ יִשְׂרָאֵל אֲבָל מְגַדְּלִין בְּסוּרְיָא וּבַמִּדְבָּרוֹת שֶׁל אֶרֶץ יִשְׂרָאֵל
אֵין מְגַדְּלִין תַּרְנְגוֹלִין בִּירוּשָׁלַיִם מִפְּנֵי הַקֳּדָשִׁים וְלֹא כֹּהֲנִים בְּאֶרֶץ יִשְׂרָאֵל מִפְּנֵי הַטְּהָרוֹת
אֵין מְגַדְּלִין חֲזִירִין בְּכׇל מָקוֹם לֹא יְגַדֵּל אָדָם אֶת הַכֶּלֶב אֶלָּא אִם כֵּן הָיָה קָשׁוּר בְּשַׁלְשֶׁלֶת אֵין פּוֹרְסִין נִשּׁוּבִים לְיוֹנִים אֶלָּא אִם כֵּן הָיָה רָחוֹק מִן הַיִּשּׁוּב שְׁלֹשִׁים רִיס
גְּמָ' תָּנוּ רַבָּנַן אֵין מְגַדְּלִין בְּהֵמָה דַּקָּה בְּאֶרֶץ יִשְׂרָאֵל אֲבָל מְגַדְּלִין בָּחֳרָשִׁין שֶׁל אֶרֶץ יִשְׂרָאֵל בְּסוּרְיָא אֲפִלּוּ בַּיִּשּׁוּב וְאֵין צָרִיךְ לוֹמַר בְּחוּצָה לָאָרֶץ
תַּנְיָא אִדַּךְ אֵין מְגַדְּלִין בְּהֵמָה דַּקָּה בְּאֶרֶץ יִשְׂרָאֵל אֲבָל מְגַדְּלִין בַּמִּדְבָּר שֶׁבִּיהוּדָה וּבַמִּדְבָּר שֶׁבִּסְפַר עַכּוֹ וְאַף עַל פִּי שֶׁאָמְרוּ אֵין מְגַדְּלִין בְּהֵמָה דַּקָּה אֲבָל מְגַדְּלִין בְּהֵמָה גַּסָּה לְפִי שֶׁאֵין גּוֹזְרִין גְּזֵרָה עַל הַצִּבּוּר אֶלָּא אִם כֵּן רֹב צִבּוּר יְכוֹלִין לַעֲמֹד בָּהּ
בְּהֵמָה דַּקָּה אֶפְשָׁר לְהָבִיא מֵחוּצָה לָאָרֶץ בְּהֵמָה גַּסָּה אִי אֶפְשָׁר לְהָבִיא מֵחוּצָה לָאָרֶץ
וְאַף עַל פִּי שֶׁאָמְרוּ אֵין מְגַדְּלִין בְּהֵמָה דַּקָּה אֲבָל מְשַׁהָהּ הוּא קֹדֶם לָרֶגֶל שְׁלֹשִׁים יוֹם וְקֹדֶם מִשְׁתֵּה בְּנוֹ שְׁלֹשִׁים יוֹם וּבִלְבַד שֶׁלֹּא יְשַׁהֶה אֶת הָאַחֲרוֹנָה שְׁלֹשִׁים יוֹם
דְּסָלְקָא דַּעְתָּךְ אָמֵינָא דְּאִי נְפַק לֵהּ רֶגֶל וּמִכִּי זַבְנַהּ עַד הַשְׁתָּא אַכַּתִּי לָא מְלוֹ לֵהּ תְּלָתִין יוֹמִין לָא נֵימָא תְּלָתִין מִשְׁרָא שְׁרֵי לֵהּ לְשַׁהוֹיֵי אֶלָּא כֵּיוָן דִּנְפַק לֵהּ רֶגֶל לָא מִבְּעֵי לֵהּ לְשַׁהוֹיֵי

 *** דף פ. *** 

וְהַטַּבָּח לוֹקֵחַ וְשׁוֹחֵט לוֹקֵחַ וְשׁוֹהֶה וּבִלְבַד שֶׁלֹּא יְשַׁהֶה הָעֲגוּנָה שֶׁבָּהֶן שְׁלֹשִׁים יוֹם
שָׁאֲלוּ תַּלְמִידָיו אֶת רַבָּן גַּמְלִיאֵל מַהוּ לְגַדֵּל אָמַר לָהֶן מֻתָּר וְהָתְנַן אֵין מְגַדְּלִין
אֶלָּא הָכִי קָא בָּעוּ מִנֵּהּ מַהוּ לְשַׁהוֹת אָמַר לָהֶן מֻתָּר וּבִלְבַד שֶׁלֹּא תֵּצֵא וְתִרְעֶה בָּעֵדֶר אֶלָּא קוֹשְׁרָהּ בְּכַרְעֵי הַמִּטָּה
תָּנוּ רַבָּנַן מַעֲשֶׂה בְּחָסִיד אֶחָד שֶׁהָיָה גּוֹנֵחַ מִלִּבּוֹ וְשָׁאֲלוּ לָרוֹפְאִים וְאָמְרוּ אֵין לוֹ תַּקָּנָה עַד שֶׁיִּנַק חָלָב רוֹתֵחַ מִשַּׁחֲרִית לְשַׁחֲרִית וְהֵבִיאוּ לוֹ עֵז וְקָשְׁרוּ לוֹ בְּכַרְעֵי הַמִּטָּה וְהָיָה יוֹנֵק מִמֶּנָּה מִשַּׁחֲרִית לְשַׁחֲרִית
לְיָמִים נִכְנְסוּ חֲבֵרָיו לְבַקְּרוֹ כֵּיוָן שֶׁרָאוּ אוֹתָהּ הָעֵז קְשׁוּרָה בְּכַרְעֵי הַמִּטָּה חָזְרוּ לַאֲחוֹרֵיהֶם וְאָמְרוּ לִסְטִים מְזֻיָּן בְּבֵיתוֹ שֶׁל זֶה וְאָנוּ נִכְנָסִין אֶצְלוֹ
יָשְׁבוּ וּבָדְקוּ וְלֹא מָצְאוּ בּוֹ אֶלָּא אוֹתוֹ עָוֹן שֶׁל אוֹתָהּ הָעֵז וְאַף הוּא בִּשְׁעַת מִיתָתוֹ אָמַר יוֹדֵעַ אֲנִי שֶׁאֵין בִּי עָוֹן אֶלָּא עֲוֹן אוֹתָהּ הָעֵז שֶׁעָבַרְתִּי עַל דִּבְרֵי חֲבֵרַי
אָמַר רַבִּי יִשְׁמָעֵאל מִבַּעֲלֵי בָתִּים שֶׁבַּגָּלִיל הָעֶלְיוֹן הָיוּ בֵּית אַבָּא וּמִפְּנֵי מָה חָרְבוּ שֶׁהָיוּ מַרְעִין בָּחֳרָשִׁין וְדָנִין דִּינֵי מָמוֹנוֹת בְּיָחִיד וְאַף עַל פִּי שֶׁהָיוּ לָהֶם חֳרָשִׁים סָמוּךְ לְבָתֵּיהֶם שָׂדֶה קְטַנָּה הָיְתָה וּמַעֲבִירִין דֶּרֶךְ עָלֶיהָ
תָּנוּ רַבָּנַן רוֹעֶה שֶׁעָשָׂה תְּשׁוּבָה אֵין מְחַיְּבִין אוֹתוֹ לִמְכּוֹר מִיָּד אֶלָּא מוֹכֵר עַל יָד עַל יָד וְכֵן גֵּר שֶׁנָּפְלוּ לוֹ כְּלָבִים וַחֲזִירִים בִּירֻשָּׁתוֹ אֵין מְחַיְּבִין אוֹתוֹ לִמְכּוֹר מִיָּד אֶלָּא מוֹכֵר עַל יָד עַל יָד
וְכֵן מִי שֶׁנָּדַר לִקַּח בַּיִת וְלִקַּח אִשָּׁה בְּאֶרֶץ יִשְׂרָאֵל אֵין מְחַיְּבִין אוֹתוֹ לִקַּח מִיָּד עַד שֶׁיִּמְצָא אֶת הַהוֹגֶנֶת לוֹ
וּמַעֲשֶׂה בְּאִשָּׁה אַחַת שֶׁהָיָה בְּנָהּ מֵצֵר לָהּ וְקָפְצָה וְנִשְׁבְּעָה כׇּל מִי שֶׁיָּבֹא אֵינִי מַחְזִירָתוֹ וְקָפְצוּ עָלֶיהָ בְּנֵי אָדָם שֶׁאֵינָן מְהֻגָּנִין וּכְשֶׁבָּא הַדָּבָר אֵצֶל חֲכָמִים אָמְרוּ לֹא נִתְכַּוְּנָה זוֹ אֶלָּא לְהָגוּן לָהּ
כְּשֵׁם שֶׁאָמְרוּ אֵין מְגַדְּלִין בְּהֵמָה דַּקָּה כָּךְ אָמְרוּ אֵין מְגַדְּלִין חַיָּה דַּקָּה רַבִּי יִשְׁמָעֵאל אוֹמֵר מְגַדְּלִין כְּלָבִים כֻּפְרִין וַחֲתוּלִים וְקוֹפִין וְחֻלְדּוֹת סְנָאִים מִפְּנֵי שֶׁעֲשׂוּיִים לְנַקֵּר אֶת הַבַּיִת
מַאי חֻלְדּוֹת סְנָאִים אָמַר רַב יְהוּדָה שִׁרְצָא חַרְצָא וְאִכָּא דְּאָמְרִי חַרְזָא דְּקַטִּינֵי שָׁקַהּ וְרָעֲיָא בֵּינֵי וַרְדִּינֵי וּמַאי שִׁרְצָא דְּמִתַּתִּי שָׁקַהּ
אָמַר רַב יְהוּדָה אָמַר רַב עָשִׂינוּ עַצְמֵנוּ בְּבָבֶל כְּאֶרֶץ יִשְׂרָאֵל לִבְהֵמָה דַּקָּה אֲמַר לֵהּ רַב אַדָּא בַּר אַהֲבָה לְרַב הוּנָא דִּידָךְ מַאי
אֲמַר לֵהּ דִּידַן קָא מְנַטְּרָא לְהוּ חֻבָּה אֲמַר לֵהּ חֻבָּה תִּקְבְּרִינְהוּ לִבְנַהּ כֻּלְּהוּ שְׁנֵהּ דְּרַב אַדָּא בַּר אַהֲבָה לָא אִקַּיַּם זַרְעָא לְרַב הוּנָא מֵחֻבָּה אִכָּא דְּאָמְרִי אָמַר רַב הוּנָא אָמַר רַב עָשִׂינוּ עַצְמֵנוּ בְּבָבֶל כְּאֶרֶץ יִשְׂרָאֵל לִבְהֵמָה דַּקָּה מִכִּי אֲתָא רַב לְבָבֶל
רַב וּשְׁמוּאֵל וְרַב אַסִּי אִקְּלַעוּ לְבֵי שְׁבוּעַ הַבֵּן וְאָמְרִי לַהּ לְבֵי יְשׁוּעַ הַבֵּן רַב לָא עָיֵל קַמֵּהּ דִּשְׁמוּאֵל

 *** דף פ: *** 

שְׁמוּאֵל לָא עָיֵל קַמֵּהּ דְּרַב אַסִּי רַב אַסִּי לָא עָיֵל קַמֵּהּ דְּרַב אָמְרִי מַאן נִתָּרַח נִתָּרַח שְׁמוּאֵל וְנֵיתֵי רַב וְרַב אַסִּי
וְנִתָּרַח רַב אוֹ רַב אַסִּי רַב מִלְּתָא בְּעָלְמָא הוּא דַּעֲבַד לֵהּ לִשְׁמוּאֵל מִשּׁוּם הָהוּא מַעֲשֶׂה דְּלַטְיֵהּ אַדְבְּרֵהּ רַב עֲלֵהּ
אַדְּהָכִי וְהָכִי אֲתָא שׁוּנָרָא קַטְעֵהּ לִידָא דְּיָנוֹקָא נְפַק רַב וּדְרַשׁ חָתוּל מֻתָּר לְהׇרְגוֹ וְאָסוּר לְקַיְּמוֹ וְאֵין בּוֹ מִשּׁוּם גָּזֵל וְאֵין בּוֹ מִשּׁוּם הָשֵׁב אֲבֵדָה לַבְּעָלִים
וְכֵיוָן דְּאָמְרַתְּ מֻתָּר לְהׇרְגוֹ מַאי נִיהוּ תּוּ אָסוּר לְקַיְּמוֹ מַהוּ דְּתֵימָא מֻתָּר לְהׇרְגוֹ אִסּוּרָא לֵיכָּא קָא מַשְׁמַע לַן
אָמְרִי וְכֵוָן דְּאָמְרַתְּ אֵין בּוֹ מִשּׁוּם גָּזֵל מַאי נִיהוּ תּוּ אֵין בּוֹ מִשּׁוּם הָשֵׁב אֲבֵדָה לַבְּעָלִים אָמַר רָבִינָא לְעוֹרוֹ
מֵתִיבִי רַבִּי שִׁמְעוֹן בֶּן אֶלְעָזָר אוֹמֵר מְגַדְּלִין כְּלָבִים כֻּפְרִין וַחֲתוּלִין וְקוֹפִין וְחֻלְדּוֹת סְנָאִים מִפְּנֵי שֶׁעֲשׂוּיִין לְנַקֵּר אֶת הַבַּיִת לָא קַשְׁיָא הָא בְּאֻכָּמָא הָא בְּחִוָּרָא
וְהָא מַעֲשֶׂה דְּרַב אֻכָּמָא הֲוָה הָתָם אֻכָּמָא בַּר חִוָּרָא הֲוָה וְהָא מִבְעָא בָּעֵי לֵהּ רָבִינָא
דְּבָעֵי רָבִינָא אֻכָּמָא בַּר חִוָּרָא מַהוּ כִּי קָמִבַּעְיָא לֵהּ לְרָבִנָא בְּאֻכָּמָא בַּר חִוָּרָא בַּר אֻכָּמָא מַעֲשֶׂה דְּרַב בְּאֻכָּמָא בַּר חִוָּרָא בַּר חִוָּרָא הֲוָה
(חב"ד בי"ח בח"ן סִימָן) אָמַר רַבִּי אַחָא בַּר פָּפָּא מִשּׁוּם רַבִּי אַבָּא בַּר פָּפָּא מִשּׁוּם רַבִּי אַדָּא בַּר פָּפָּא וְאָמְרִי לַהּ אָמַר רַבִּי אַבָּא בַּר פָּפָּא מִשּׁוּם רַבִּי חִיָּא בַּר פָּפָּא מִשּׁוּם רַבִּי אַחָא בַּר פָּפָּא וְאָמְרִי לַהּ אָמַר רַבִּי אַבָּא בַּר פָּפָּא מִשּׁוּם רַבִּי אַחָא בַּר פָּפָּא מִשּׁוּם רַבִּי חֲנִינָא בַּר פָּפָּא
מַתְרִיעִין עַל הַחִכּוּךְ בְּשַׁבָּת וְדֶלֶת הַנִּנְעֶלֶת לֹא בִּמְהֵרָה תִּפָּתַח וְהַלּוֹקֵחַ בַּיִת בְּאֶרֶץ יִשְׂרָאֵל כּוֹתְבִין עָלָיו אוֹנוֹ אֲפִלּוּ בְּשַׁבָּת
מֵיתִיבִי וּשְׁאָר פֻּרְעָנִיּוֹת הַמִּתְרַגְּשׁוֹת וּבָאוֹת עַל הַצִּבּוּר כְּגוֹן חִכּוּךְ חָגָב זְבוּב צִרְעָה וְיַתּוּשׁ וְשִׁלּוּחַ נְחָשִׁים וְעַקְרַבִּים לֹא הָיוּ מַתְרִיעִין אֶלָּא צוֹעֲקִים
לָא קַשְׁיָא כָּאן בְּלַח כָּאן בְּיָבֵשׁ דְּאָמַר רַבִּי יְהוֹשֻׁעַ בֶּן לֵוִי שְׁחִין שֶׁהֵבִיא הַקָּדוֹשׁ בָּרוּךְ הוּא עַל הַמִּצְרִים לַח מִבַּחוּץ וְיָבֵשׁ מִבִּפְנִים שֶׁנֶּאֱמַר וַיְהִי שְׁחִין אֲבַעְבֻּעֹת פֹּרֵחַ בָּאָדָם וּבַבְּהֵמָה
וְדֶלֶת הַנִּנְעֶלֶת לֹא בִּמְהֵרָה תִּפָּתַח מַאי הִיא מָר זוּטְרָא אָמַר סְמִיכָה רַב אָשֵׁי אָמַר כׇּל הַמְּרִיעִין לוֹ לֹא בִּמְהֵרָה מְטִיבִין לוֹ רַב אַחָא מִדִּפְתִּי אָמַר לְעוֹלָם אֵין מְטִיבִין לוֹ וְלָא הִיא רַב אַחָא מִדִּפְתִּי מִלְּתָא דְּנַפְשֵׁהּ הוּא דְּאָמַר
וְהַלּוֹקֵחַ בַּיִת בְּאֶרֶץ יִשְׂרָאֵל כּוֹתְבִין עָלָיו אוֹנוֹ אֲפִלּוּ בְּשַׁבָּת בְּשַׁבָּת סָלְקָא דַּעְתָּךְ
אֶלָּא כִּדְאָמַר רָבָא הָתָם אוֹמֵר לְגוֹי וְעוֹשֶׂה הָכִי נָמֵי אוֹמֵר לְגוֹי וְעוֹשֶׂה וְאַף עַל גַּב דַּאֲמִירָה לְגוֹי שְׁבוּת הִיא מִשּׁוּם יִשּׁוּב אֶרֶץ יִשְׂרָאֵל לָא גְּזַרוּ בֵּהּ רַבָּנַן
אָמַר רַבִּי שְׁמוּאֵל בַּר נַחְמָנִי אָמַר רַבִּי יוֹנָתָן הַלּוֹקֵחַ עִיר בְּאֶרֶץ יִשְׂרָאֵל כּוֹפִין אוֹתוֹ לִקַּח לָהּ דֶּרֶךְ מֵאַרְבַּע רוּחוֹתֶיהָ מִשּׁוּם יִשּׁוּב אֶרֶץ יִשְׂרָאֵל
תָּנוּ רַבָּנַן עֲשָׂרָה תְּנָאִין הִתְנָה יְהוֹשֻׁעַ

 *** דף פא. *** 

שֶׁיְּהוּ מַרְעִין בָּחֳרָשִׁין וּמְלַקְּטִין עֵצִים בִּשְׂדוֹתֵיהֶם וּמְלַקְּטִים עֲשָׂבִים בְּכׇל מָקוֹם חוּץ מִתִּלְתָּן וְקוֹטְמִים נְטִיעוֹת בְּכׇל מָקוֹם חוּץ מִגְּרוֹפִיּוֹת שֶׁל זַיִת וּמַעְיָן הַיּוֹצֵא בַּתְּחִלָּה בְּנֵי הָעִיר מִסְתַּפְּקִין מִמֶּנּוּ וּמְחַכִּין בְּיַמָּהּ שֶׁל טְבֶרְיָא וּבִלְבַד שֶׁלֹּא יִפְרֹס קֶלַע וְיַעֲמִיד אֶת הַסְּפִינָה
וְנִפְנִין לַאֲחוֹרֵי הַגָּדֵר וַאֲפִלּוּ בְּשָׂדֶה מְלֵאָה כַּרְכֹּם וּמְהַלְּכִים בִּשְׁבִילֵי הָרְשׁוּת עַד שֶׁתֵּרֵד רְבִיעָה שְׁנִיָּה וּמִסְתַּלְּקִין לְצִדֵּי הַדְּרָכִים מִפְּנֵי יְתֵדוֹת הַדְּרָכִים וְהַתּוֹעֶה בֵּין הַכְּרָמִים מְפַסֵּג וְעוֹלֶה מְפַסֵּג וְיוֹרֵד וּמֵת מִצְוָה קוֹנֶה מְקוֹמוֹ
שֶׁיְּהוּ מַרְעִין בָּחֳרָשִׁין אָמַר רַב פָּפָּא לָא אֲמַרַן אֶלָּא דַּקָּה בְּגַסָּה אֲבָל דַּקָּה בְּדַקָּה וְגַסָּה בְּגַסָּה לָא וְכׇל שֶׁכֵּן גַּסָּה בְּדַקָּה דְּלָא
וּמְלַקְּטִין עֵצִים מִשְּׂדוֹתֵיהֶם לָא אֲמַרַן אֶלָּא בְּהִזְמֵי וְהִיגֵי אֲבָל בִּשְׁאָר עֵצִים לָא וַאֲפִלּוּ בְּהִזְמֵי וְהִיגֵי לָא אֲמַרַן אֶלָּא בִּמְחֻבָּרִין אֲבָל בִּתְלוּשִׁין לָא
וַאֲפִלּוּ בִּמְחֻבָּרִין לָא אֲמַרַן אֶלָּא בְּלַחִין אֲבָל בִּיבֵשִׁין לָא וּבִלְבַד שֶׁלֹּא יְשָׁרֵשׁ
וּמְלַקְּטִין עֲשָׂבִים בְּכׇל מָקוֹם חוּץ מִשְּׂדֵה תִּלְתָּן לְמֵימְרָא דְּתִלְתָּן מְעַלּוּ לַהּ עֲשָׂבִים וּרְמִינְהִי תִּלְתָּן שֶׁעָלְתָה עִם מִינֵי עֲשָׂבִים אֵין מְחַיְּבִין אוֹתוֹ לַעֲקֹר
אָמַר רַב יִרְמְיָה לָא קַשְׁיָא כָּאן לְזֶרַע כָּאן לְזִירִין לְזֶרַע קָשׁוּ לַהּ עֲשָׂבִים דְּמַכְחֲשִׁי לַהּ לְזִירִין מְעַלֵּי לַהּ דְּכִי קָיְמִי בֵּינֵי עֲשָׂבִים מִרַכְּבָא
אִיבָּעֵית אֵימָא כָּאן לְאָדָם כָּאן לִבְהֵמָה דְּכֵוָן דְּלִבְהֵמָה הוּא דְּזַרְעַהּ עֲשָׂבִים נָמֵי מִבְּעֵי לַהּ וּמְנָא יָדְעִינַן אָמַר רַב פָּפָּא שָׁארְיָה מְשָׁארֵי לְאָדָם לָא שָׁארְיָה מְשָׁארֵי לִבְהֵמָה
וְקוֹטְמִין נְטִיעָה בְּכׇל מָקוֹם חוּץ מִגְּרוֹפִיּוֹת שֶׁל זַיִת פֵּרְשׁוּ רַבִּי תַּנְחוּם וְרַבִּי בִּרְיָס מִשּׁוּם זָקֵן אֶחָד בְּזַיִת כְּבֵיצָה בְּקָנִים וּבִגְפָנִים מִן הַפְּקָק וּלְמַעְלָה וּשְׁאָר כׇּל הָאִילָנוֹת מִן אֻבּוֹ שֶׁל אִילָן וְלֹא מִן חֻדּוֹ שֶׁל אִילָן
מִן חָדָשׁ שֶׁאֵינוֹ עוֹשֶׂה פֵּרוֹת וְלֹא מִן יָשָׁן שֶׁהוּא עוֹשֶׂה פֵּרוֹת מִמְּקוֹם שֶׁאֵינוֹ רוֹאֶה אֶת הַחַמָּה

 *** דף פא: *** 

וְלֹא מִמְּקוֹם שֶׁהוּא רוֹאֶה אֶת הַחַמָּה שֶׁנֶּאֱמַר וּמִמֶּגֶד תְּבוּאֹת שָׁמֶשׁ
וּמַעְיָן הַיּוֹצֵא תְּחִלָּה בְּנֵי הָעִיר מִסְתַּפְּקִין מִמֶּנּוּ אָמַר רַבָּה בַּר רַב הוּנָא וְנוֹתֵן לוֹ דָּמִים וְלֵית הִלְכְתָא כְּוָתֵהּ
וּמְחַכִּין בְּיַמָּהּ שֶׁל טְבֶרְיָא וּבִלְבַד שֶׁלֹּא יִפְרֹס קֶלַע וְיַעֲמִיד אֶת הַסְּפִינָה אֲבָל צָד הוּא בִּרְשָׁתוֹת וּבְמִכְמָרוֹת תָּנוּ רַבָּנַן בָּרִאשׁוֹנָה הִתְנוּ שְׁבָטִים זֶה עִם זֶה שֶׁלֹּא יִפְרֹס קְלִיעָה וְיַעֲמִיד אֶת הַסְּפִינָה אֲבָל צָד הוּא בִּרְשָׁתוֹת וּבְמִכְמָרוֹת
תָּנוּ רַבָּנַן יַמָּהּ שֶׁל טְבֶרְיָא בְּחֶלְקוֹ שֶׁל נַפְתָּלִי הָיְתָה וְלֹא עוֹד אֶלָּא שֶׁנָּטַל מְלֹא חֶבֶל חֵרֶם בִּדְרוֹמָהּ לְקַיֵּם מַה שֶּׁנֶּאֱמַר יָם וְדָרוֹם יְרָשָׁה
תַּנְיָא רַבִּי שִׁמְעוֹן בֶּן אֶלְעָזָר אוֹמֵר תְּלוּשִׁין שֶׁבֶּהָרִים בְּחֶזְקַת כׇּל הַשְּׁבָטִים הֵן עוֹמְדִים וּמְחֻבָּרִים בְּחֶזְקַת אוֹתוֹ הַשֵּׁבֶט
וְאֵין לְךָ כׇּל שֵׁבֶט וְשֵׁבֶט מִיִּשְׂרָאֵל שֶׁאֵין לוֹ בָּהָר וּבַשְּׁפֵלָה וּבַנֶּגֶב וּבָעֵמֶק שֶׁנֶּאֱמַר פְּנוּ וּסְעוּ לָכֶם וּבֹאוּ הַר הָאֱמֹרִי וְאֶל כׇּל שְׁכֵנָיו בָּעֲרָבָה בָהָר בַּשְּׁפֵלָה וּבַנֶּגֶב וּבְחוֹף הַיָּם וְגוֹ' וְכֵן אַתָּה מוֹצֵא בַּכְּנַעֲנִים וּבַפְּרִזִּים וּבָאֱמוֹרִיִּם שֶׁלִּפְנֵיהֶם שֶׁנֶּאֱמַר וְאֶל כׇּל שְׁכֵנָיו אַלְמָא שְׁכֵנָיו הָכִי הָווּ
וְנִפְנִין לַאֲחוֹרֵי הַגָּדֵר וַאֲפִלּוּ בְּשָׂדֶה שֶׁהִיא מְלֵאָה כַּרְכֹּם אָמַר רַב אַחָא בַּר יַעֲקֹב לֹא נִצְרְכָה אֶלָּא לִטּוֹל הֵימֶנּוּ צְרוֹר אָמַר רַב חִסְדָּא וַאֲפִלּוּ בְּשַׁבָּת מָר זוּטְרָא חֲסִידָא שָׁקֵל וּמַהְדַּר וַאֲמַר לֵהּ לְשַׁמָּעֵהּ (לִמְחַר) זִיל שִׁרְקֵהּ
וּמְהַלְּכִין בִּשְׁבִילֵי הָרְשׁוּת עַד שֶׁתֵּרֵד רְבִיעָה שְׁנִיָּה אָמַר רַב פָּפָּא וְהַאי דִּידַן אֲפִלּוּ טַל קָשֵׁי לֵהּ
וּמְסַלְּקִין לְצִדֵּי הַדְּרָכִים מִפְּנֵי יְתֵדוֹת הַדְּרָכִים שְׁמוּאֵל וְרַב יְהוּדָה הֲווֹ שָׁקְלִי וְאָזְלִי בְּאוֹרְחָא הֲוָה מִסְתַּלַּק שְׁמוּאֵל לְצִדֵּי הַדְּרָכִים אֲמַר לֵהּ רַב יְהוּדָה תְּנָאִין שֶׁהִתְנָה יְהוֹשֻׁעַ אֲפִלּוּ בְּבָבֶל אֲמַר לֵהּ שֶׁאֲנִי אוֹמֵר אֲפִלּוּ בְּחוּצָה לָאָרֶץ
רַבִּי וְרַבִּי חִיָּא הֲווֹ שָׁקְלִי וְאָזְלִי בְּאוֹרְחָא אִסְתַּלַּקוּ לְצִדֵּי הַדְּרָכִים הֲוָה קָא מְפַסַּע וְאָזֵל רַבִּי יְהוּדָה בֶּן (קְנוֹסָא) [נְקוֹסָא] קַמַּיְהוּ אֲמַר לֵהּ רַבִּי לְרַבִּי חִיָּא מִי הוּא זֶה שֶׁמַּרְאֶה גְּדֻלָּה בְּפָנֵינוּ
אֲמַר לֵהּ רַבִּי חִיָּא שֶׁמָּא רַבִּי יְהוּדָה בֶּן (קְנוֹסָא) [נְקוֹסָא] תַּלְמִידִי הוּא וְכׇל מַעֲשָׂיו לְשֵׁם שָׁמַיִם כִּי מְטוֹ לְגַבֵּהּ חַזְיֵהּ אֲמַר לֵהּ אִי לָאו יְהוּדָה בֶּן (קְנוֹסָא) [נְקוֹסָא] אַתְּ גְּזַרְתִּינְהוּ לְשָׁקָךְ בְּגִזְרָא דְפַרְזְלָא
הַתּוֹעֶה בֵּין הַכְּרָמִים מְפַסֵּג וְיוֹרֵד מְפַסֵּג וְעוֹלֶה תָּנוּ רַבָּנַן הָרוֹאֶה חֲבֵרוֹ תּוֹעֶה בֵּין הַכְּרָמִים מְפַסֵּג וְעוֹלֶה מְפַסֵּג וְיוֹרֵד עַד שֶׁמַּעֲלֵהוּ לָעִיר אוֹ לַדֶּרֶךְ וְכֵן הוּא שֶׁתּוֹעֶה בֵּין הַכְּרָמִים מְפַסֵּג וְעוֹלֶה מְפַסֵּג וְיוֹרֵד עַד שֶׁיַּעֲלֶה לָעִיר אוֹ לַדֶּרֶךְ
מַאי וְכֵן מַהוּ דְּתֵימָא חֲבֵרוֹ הוּא דְּיָדַע לְהֵיכָא מְסַלֵּק דְּנִפְסוֹג אֲבָל הוּא דְּלָא יֵדַע לְהֵיכָא קָא סָלֵק לָא נִפְסוֹג נַהְדְּרֵהּ (נֶהְדַּר) [מִהְדָּר] בֵּי מִצְרֵי קָא מַשְׁמַע לַן
הָא דְּאוֹרָיְתָא הוּא דְּתַנְיָא הֲשָׁבַת גּוּפוֹ מִנַּיִן תַּלְמוּד לוֹמַר וַהֲשֵׁבֹתוֹ
דְּאוֹרָיְתָא הוּא דְּקָאֵי בֵּי מִצְרֵי אֲתָא הוּא תַּקֵּן דִּמְפַסֵּג וְעוֹלֶה מְפַסֵּג וְיוֹרֵד
וּמֵת מִצְוָה קָנָה מְקוֹמוֹ וּרְמִינְהִי הַמּוֹצֵא מֵת מוּטָל בְּאִסְרַטְיָא מְפַנֵּהוּ לִימִין אִסְרַטְיָא אוֹ לִשְׂמֹאל אִסְרַטְיָא שְׂדֵה בוּר וּשְׂדֵה נִיר מְפַנֵּהוּ לִשְׂדֵה בוּר
שְׂדֵה נִיר וּשְׂדֵה זֶרַע מְפַנֵּהוּ לִשְׂדֵה נִיר הָיוּ שְׁתֵּיהֶן בּוּרוֹת שְׁתֵּיהֶן נִירוֹת שְׁתֵּיהֶן זְרוּעוֹת מְפַנֵּהוּ לְמָקוֹם שֶׁיִּרְצֶה
אָמַר רַב בִּיבִי בְּמֻטָּל עַל הַמֵּצַר מִתּוֹךְ שֶׁנִּתָּן לְפַנּוֹתוֹ מְפַנֵּהוּ לְכׇל מָקוֹם שֶׁיִּרְצֶה
אָמְרִי עֲשָׂרָה הָנֵי חַד סְרֵי הָוְיָן מְהַלְּכִין בִּשְׁבִילֵי הָרְשׁוּת שְׁלֹמֹה אַמְרַהּ
כִּדְתַנְיָא הֲרֵי שֶׁכָּלוּ פֵּרוֹתָיו מִן הַשָּׂדֶה וְאֵינוֹ מַנִּיחַ בְּנֵי אָדָם לִכָּנֵס בְּתוֹךְ שָׂדֵהוּ מָה הַבְּרִיּוֹת אוֹמְרוֹת עָלָיו מָה הֲנָאָה יֵשׁ לִפְלוֹנִי וּמָה הַבְּרִיּוֹת מַזִּיקוֹת לוֹ עָלָיו הַכָּתוּב אוֹמֵר מֵהֱיוֹת טוֹב אַל תִּקָּרֵי רָע וּמִי כְּתִיב מִהְיוֹת טוֹב אַל תִּקָּרֵי רָע אִין כְּתִיב כִּי הַאי גַוְנָא אַל תִּמְנַע טוֹב מִבְּעָלָיו בִּהְיוֹת לְאֵל יָדְךָ לַעֲשׂוֹת
וְתוּ לֵיכָּא וְהָא אִכָּא דְּרַבִּי יְהוּדָה דְּתַנְיָא רַבִּי יְהוּדָה אוֹמֵר בִּשְׁעַת הוֹצָאַת זְבָלִים אָדָם מוֹצִיא זִבְלוֹ לִרְשׁוּת הָרַבִּים וְצוֹבְרוֹ כׇּל שְׁלֹשִׁים כְּדֵי שֶׁיְּהֵא נִשּׁוֹף בְּרַגְלֵי אָדָם וּבְרַגְלֵי בְהֵמָה שֶׁעַל מְנָת כֵּן הִנְחִיל יְהוֹשֻׁעַ לְיִשְׂרָאֵל אֶת הָאָרֶץ
וְהָא אִכָּא דְּרַבִּי יִשְׁמָעֵאל בְּנוֹ שֶׁל רַבִּי יוֹחָנָן בֶּן בְּרוֹקָה דְּתַנְיָא רַבִּי יִשְׁמָעֵאל בְּנוֹ שֶׁל רַבִּי יוֹחָנָן בֶּן בְּרוֹקָה אוֹמֵר תְּנַאי בֵּית דִּין הוּא שֶׁיְּהֵא זֶה יוֹרֵד לְתוֹךְ שְׂדֵה חֲבֵרוֹ וְקוֹצֵץ שׂוֹכוֹ שֶׁל חֲבֵרוֹ לְהַצִּיל נְחִיל שֶׁלּוֹ וְנוֹתֵן לוֹ דְּמֵי שׂוֹכוֹ שֶׁל חֲבֵרוֹ
וּתְנַאי בֵּית דִּין הוּא שֶׁיְּהֵא זֶה שׁוֹפֵךְ יֵינוֹ וּמַצִּיל דֻּבְשָׁנוֹ שֶׁל חֲבֵרוֹ וְנוֹטֵל דְּמֵי יֵינוֹ מִתּוֹךְ דֻּבְשָׁנוֹ שֶׁל חֲבֵרוֹ וּתְנַאי בֵּית דִּין הוּא שֶׁיְּהֵא זֶה מְפָרֵק אֶת עֵצָיו וְטוֹעֵן פִּשְׁתָּנוֹ שֶׁל חֲבֵרוֹ וְנוֹטֵל דְּמֵי עֵצָיו מִתּוֹךְ פִּשְׁתָּנוֹ שֶׁל חֲבֵרוֹ שֶׁעַל מְנָת כֵּן הִנְחִיל יְהוֹשֻׁעַ לְיִשְׂרָאֵל אֶת הָאָרֶץ
בִּיחִידָאֵי לָא קָאָמְרִינַן

 *** דף פב. *** 

וְהָא כִּי אֲתָא רַבִּי אָבִין אָמַר רַבִּי יוֹחָנָן אֶחָד אִילָן הַנּוֹטֶה לְתוֹךְ שְׂדֵה חֲבֵרוֹ וְאֶחָד אִילָן הַסָּמוּךְ לַמֶּצֶר מֵבִיא וְקוֹרֵא שֶׁעַל מְנָת כֵּן הִנְחִיל יְהוֹשֻׁעַ לְיִשְׂרָאֵל אֶת הָאָרֶץ
אֶלָּא מַאן תָּנָא עֲשָׂרָה תְּנָאִין שֶׁהִתְנָה יְהוֹשֻׁעַ רַבִּי יְהוֹשֻׁעַ בֶּן לֵוִי הוּא רַב גְּבִיהָה מִבֵּי כְתִל מַתְנֵי לַהּ בְּהֶדְיָא רַבִּי תַּנְחוּם וְרַבִּי בִּרְיָס אָמְרִי מִשּׁוּם זָקֵן אֶחָד וּמַנּוּ רַבִּי יְהוֹשֻׁעַ בֶּן לֵוִי עֲשָׂרָה תְּנָאִין הִתְנָה יְהוֹשֻׁעַ
עֲשָׂרָה תַּקָּנוֹת תִּקֵּן עֶזְרָא שֶׁקּוֹרִין בַּמִּנְחָה בַּשַּׁבָּת וְקוֹרִין בְּשֵׁנִי וּבַחֲמִישִׁי וְדָנִין בְּשֵׁנִי וּבַחֲמִישִׁי וּמְכַבְּסִים בַּחֲמִישִׁי בַּשַּׁבָּת וְאוֹכְלִין שׁוּם בְּעֶרֶב שַׁבָּת וְשֶׁתְּהֵא אִשָּׁה מַשְׁכֶּמֶת וְאוֹפָה וְשֶׁתְּהֵא אִשָּׁה חוֹגֶרֶת בְּסִינָר וְשֶׁתְּהֵא אִשָּׁה חוֹפֶפֶת וְטוֹבֶלֶת וְשֶׁיְּהוּ רוֹכְלִין מַחֲזִירִין בָּעֲיָרוֹת וְתִקֵּן טְבִילָה לְבַעֲלֵי קְרָיִין
שֶׁיְּהוּ קוֹרְאִין בַּמִּנְחָה בַּשַּׁבָּת מִשּׁוּם יוֹשְׁבֵי קְרָנוֹת
וְשֶׁיְּהוּ קוֹרְאִין בְּשֵׁנִי וּבַחֲמִישִׁי עֶזְרָא תִּקֵּן וְהָא מֵעִקָּרָא הֲוָה מִתַּקְנָא דְּתַנְיָא וַיֵּלְכוּ שְׁלֹשֶׁת יָמִים בַּמִּדְבָּר וְלֹא מָצְאוּ מָיִם דּוֹרְשֵׁי רְשׁוּמוֹת אָמְרוּ אֵין מַיִם אֶלָּא תּוֹרָה שֶׁנֶּאֱמַר הוֹי כׇּל צָמֵא לְכוּ לַמַּיִם
כֵּוָן שֶׁהָלְכוּ שְׁלֹשֶׁת יָמִים בְּלֹא תּוֹרָה נִלְאוּ עָמְדוּ נְבִיאִים שֶׁבֵּינֵיהֶם וְתִקְּנוּ לָהֶם שֶׁיְּהוּ קוֹרִין בַּשַּׁבָּת וּמַפְסִיקִין בְּאֶחָד בַּשַּׁבָּת וְקוֹרִין בְּשֵׁנִי וּמַפְסִיקִין שְׁלִישִׁי וּרְבִיעִי וְקוֹרִין בַּחֲמִישִׁי וּמַפְסִיקִין עֶרֶב שַׁבָּת כְּדֵי שֶׁלֹּא יָלִינוּ שְׁלֹשָׁה יָמִים בְּלֹא תּוֹרָה
מֵעִקָּרָא תִּקְּנוּ חַד גַּבְרָא תְּלָתָא פְּסוּקֵי אִי נָמֵי תְּלָתָא גַּבְרֵי תְּלָתָא פְּסוּקֵי כְּנֶגֶד כֹּהֲנִים לְוִיִּם וְיִשְׂרְאֵלִים אֲתָא הוּא תַּקֵּן תְּלָתָא גַּבְרֵי וְעַשְׂרָה פְּסוּקֵי כְּנֶגֶד עֲשָׂרָה בַּטְלָנִין
וְדָנִין בְּשֵׁנִי וּבַחֲמִישִׁי דִּשְׁכִיחִי דְּאָתוּ לְמִקְרֵא בְּסִפְרָא
וְשֶׁיְּהוּ מְכַבְּסִין בַּחֲמִישִׁי בַּשַּׁבָּת מִשּׁוּם כְּבוֹד שַׁבָּת
וְשֶׁיְּהוּ אוֹכְלִין שׁוּם בְּעֶרֶב שַׁבָּת מִשּׁוּם עוֹנָה דִּכְתִיב אֲשֶׁר פִּרְיוֹ יִתֵּן בְּעִתּוֹ וְאָמַר רַבִּי יְהוּדָה וְאִיתֵּימָא רַב נַחְמָן וְאִיתֵּימָא רַב כָּהֲנָא וְאִיתֵּימָא רַבִּי יוֹחָנָן זֶה הַמְשַׁמֵּשׁ מִטָּתוֹ מֵעֶרֶב שַׁבָּת לְעֶרֶב שַׁבָּת
תָּנוּ רַבָּנַן חֲמִשָּׁה דְּבָרִים נֶאֶמְרוּ בַּשּׁוּם מַשְׂבִּיעַ וּמַשְׁחִין וּמַצְהִיל פָּנִים וּמַרְבֶּה הַזֶּרַע וְהוֹרֵג כִּנִּים שֶׁבִּבְנֵי מֵעַיִם וְיֵשׁ אוֹמְרִים מַכְנִיס אַהֲבָה וּמוֹצִיא אֶת הַקִּנְאָה
וְשֶׁתְּהֵא אִשָּׁה מַשְׁכֶּמֶת וְאוֹפָה כְּדֵי שֶׁתְּהֵא פַּת מְצוּיָה לַעֲנִיִּים
וְשֶׁתְּהֵא אִשָּׁה חוֹגֶרֶת בְּסִינָר מִשּׁוּם צְנִיעוּתָא
וְשֶׁתְּהֵא אִשָּׁה חוֹפֶפֶת וְטוֹבֶלֶת דְּאוֹרָיְתָא הִיא
דְּתַנְיָא וְרָחַץ אֶת בְּשָׂרוֹ בַּמַּיִם שֶׁלֹּא יְהֵא דָּבָר חוֹצֵץ בֵּין בְּשָׂרוֹ לַמַּיִם אֶת בְּשָׂרוֹ אֶת הַטָּפֵל לִבְשָׂרוֹ וּמַאי נִיהוּ שֵׂעָר
אָמְרִי דְּאוֹרָיְתָא לְעַיּוֹנֵי דִּלְמָא מִקְּטַר אִי נָמֵי מְאַוַּס מִדֵּי מִשּׁוּם חֲצִיצָה

 *** דף פב: *** 

וַאֲתָא אִיהוּ תַּקֵּן חֲפִיפָה
וְשֶׁיְּהוּ רוֹכְלִין מְחַזְּרִין בָּעֲיָרוֹת מִשּׁוּם תַּכְשִׁיטֵי נָשִׁים כְּדֵי שֶׁלֹּא יִתְגַּנּוּ עַל בַּעֲלֵיהֶם
וְתִקֵּן טְבִילָה לְבַעֲלֵי קְרָיִין דְּאוֹרָיְתָא הוּא דִּכְתִיב וְאִישׁ כִּי תֵצֵא מִמֶּנּוּ שִׁכְבַת זָרַע וְרָחַץ אֶת בְּשָׂרוֹ בַּמַּיִם דְּאוֹרָיְתָא הוּא לִתְרוּמָה וְקָדָשִׁים אֲתָא הוּא תִּקֵּן אֲפִלּוּ לְדִבְרֵי תוֹרָה
עֲשָׂרָה דְּבָרִים נֶאֶמְרוּ בִּירוּשָׁלַיִם אֵין הַבַּיִת חָלוּט בָּהּ וְאֵינָהּ מְבִיאָה עֶגְלָה עֲרוּפָה וְאֵינָהּ נַעֲשֵׂית עִיר הַנִּדַּחַת
וְאֵינָהּ מִטַּמְּאָה בִּנְגָעִים וְאֵין מוֹצִיאִין בָּהּ זִיזִין וּגְזֻזְטְרָאוֹת וְאֵין עוֹשִׂין בָּהּ אַשְׁפַּתּוֹת וְאֵין עוֹשִׂין בָּהּ כִּבְשׁוֹנוֹת וְאֵין עוֹשִׂין בָּהּ גַּנּוֹת וּפַרְדֵּסוֹת חוּץ מִגַּנּוֹת וְרָדִין שֶׁהָיוּ מִימוֹת נְבִיאִים הָרִאשׁוֹנִים וְאֵין מְגַדְּלִים בָּהּ תַּרְנְגוֹלִין וְאֵין מְלִינִין בָּהּ אֶת הַמֵּת
אֵין הַבַּיִת חָלוּט בָּהּ דִּכְתִיב וְקָם הַבַּיִת אֲשֶׁר לוֹ חוֹמָה לַצְּמִתֻת לַקֹּנֶה אֹתוֹ לְדֹרֹתָיו וְקָסָבַר לֹא נִתְחַלְּקָה יְרוּשָׁלַיִם לִשְׁבָטִים
וְאֵינָהּ מְבִיאָה עֶגְלָה עֲרוּפָה דִּכְתִיב כִּי יִמָּצֵא חָלָל בָּאֲדָמָה אֲשֶׁר ה' אֱלֹהֶיךָ נֹתֵן לְךָ לְרִשְׁתָּהּ וִירוּשָׁלַיִם לֹא נִתְחַלְּקָה לִשְׁבָטִים
וְאֵינָהּ נַעֲשֵׂית עִיר הַנִּדַּחַת דִּכְתִיב עָרֶיךָ וִירוּשָׁלַיִם לֹא נִתְחַלְּקָה לִשְׁבָטִים
וְאֵינָהּ מִטַּמְּאָה בִּנְגָעִים דִּכְתִיב וְנָתַתִּי נֶגַע צָרַעַת בְּבֵית אֶרֶץ אֲחֻזַּתְכֶם וִירוּשָׁלַיִם לֹא נִתְחַלְּקָה לִשְׁבָטִים
וְאֵין מוֹצִיאִין בָּהּ זִיזִין וּגְזֻזְטְרָאוֹת מִפְּנֵי אֹהֶל הַטֻּמְאָה וּמִשּׁוּם דְּלָא לִתַּזְקוּ עוֹלֵי רְגָלִים
וְאֵין עוֹשִׂין בָּהּ אַשְׁפַּתּוֹת מִשּׁוּם שְׁקָצִים
וְאֵין עוֹשִׂין בָּהּ כִּבְשׁוֹנוֹת מִשּׁוּם קֻטְרָא
וְאֵין עוֹשִׂין בָּהּ גַּנּוֹת וּפַרְדֵּסִין מִשּׁוּם סִרְחָא
וְאֵין מְגַדְּלִין בָּהּ תַּרְנְגוֹלִין מִשּׁוּם קֳדָשִׁים
וְאֵין מְלִינִין בָּהּ אֶת הַמֵּת גְּמָרָא
אֵין מְגַדְּלִין חֲזִירִים בְּכׇל מָקוֹם תָּנוּ רַבָּנַן כְּשֶׁצָּרוּ בֵּית חַשְׁמוֹנַאי זֶה עַל זֶה הָיָה הוּרְקָנוֹס מִבִּפְנִים וַאֲרִיסְטוֹבְּלוּס מִבַּחוּץ וּבְכׇל יוֹם הָיוּ מְשַׁלְשְׁלִים לָהֶם בְּקֻפָּה דִּינָרִין וְהָיוּ מַעֲלִים לָהֶם תְּמִידִים
הָיָה שָׁם זָקֵן אֶחָד שֶׁהָיָה מַכִּיר בְּחׇכְמַת יְוָנִית אָמַר לָהֶם כׇּל זְמַן שֶׁעוֹסְקִין בָּעֲבוֹדָה אֵין נִמְסָרִים בְּיֶדְכֶם לְמָחָר שִׁלְשְׁלוּ דִּינָרִין בְּקֻפָּה וְהֶעֱלוּ לָהֶם חֲזִיר כֵּיוָן שֶׁהִגִּיעַ לַחֲצִי הַחוֹמָה נָעַץ צִפׇּרְנָיו בַּחוֹמָה וְנִזְדַּעְזְעָה אֶרֶץ יִשְׂרָאֵל אַרְבַּע מֵאוֹת פַּרְסָה עַל אַרְבַּע מֵאוֹת פַּרְסָה
בְּאוֹתָהּ שָׁעָה אָמְרוּ אָרוּר הָאִישׁ שֶׁיְּגַדֵּל חֲזִירִים וְאָרוּר הָאָדָם שֶׁיְּלַמֵּד אֶת בְּנוֹ חׇכְמַת יְוָנִית וְעַל אוֹתָהּ שָׁעָה שָׁנִינוּ מַעֲשֶׂה שֶׁבָּא עֹמֶר מִגַּנּוֹת הַצְּרִיפִין וּשְׁתֵּי הַלֶּחֶם מִבִּקְעַת עֵין סוֹכֵר
וְחׇכְמַת יְוָנִית מִי אֲסִירָא וְהָתַנְיָא אָמַר רַבִּי בְּאֶרֶץ יִשְׂרָאֵל

 *** דף פג. *** 

לָשׁוֹן סוּרְסִי לָמָּה אוֹ לְשׁוֹן הַקֹּדֶשׁ אוֹ לָשׁוֹן יְוָנִית וְאָמַר רַבִּי יוֹסֵי [בְּ]בָבֶל לְשׁוֹן אֲרַמִּי לָמָּה אוֹ לְשׁוֹן הַקֹּדֶשׁ אוֹ לָשׁוֹן פָּרְסִי אָמְרִי לָשׁוֹן יְוָנִי לְחוּד חׇכְמַת יְוָנִית לְחוּד
וְחׇכְמַת יְוָנִית מִי אֲסִירָא וְהָאָמַר רַב יְהוּדָה אָמַר שְׁמוּאֵל מִשּׁוּם רַבָּן שִׁמְעוֹן בֶּן גַּמְלִיאֵל עֵינִי עוֹלְלָה לְנַפְשִׁי מִכֹּל בְּנוֹת עִירִי אֶלֶף יְלָדִים הָיוּ בְּבֵית אַבָּא חֲמֵשׁ מֵאוֹת מֵהֶם לָמְדוּ תּוֹרָה חֲמֵשׁ מֵאוֹת לָמְדוּ חׇכְמַת יְוָנִית וְלֹא נִשְׁתַּיֵּר מֵהֶם אֶלָּא אֲנִי כָּאן וּבֶן אֲחִי אַבָּא בְּעַסְיָא
אָמְרִי שָׁאנֵי בֵּית רַבָּן גַּמְלִיאֵל שֶׁהָיוּ קְרוֹבִים לַמַּלְכוּת וְכִדְתַנְיָא הַמְסַפֵּר קוֹמֵי הֲרֵי זֶה מִדַּרְכֵי הָאֱמוֹרִי אַבְטוּלְמוֹס בַּר רְאוּבֵן הִתִּירוּ לוֹ לְסַפֵּר קוֹמֵי מִפְּנֵי שֶׁהוּא קָרוֹב לַמַּלְכוּת שֶׁל בֵּית רַבָּן גַּמְלִיאֵל הִתִּירוּ לָהֶם לְסַפֵּר בְּחׇכְמַת יְוָנִית מִפְּנֵי שֶׁקְּרוֹבִים לַמַּלְכוּת
לֹא יְגַדֵּל אָדָם אֶת הַכֶּלֶב אֶלָּא אִם כֵּן קָשׁוּר בְּשַׁלְשְׁלָאוֹת כּוּ' תָּנוּ רַבָּנַן לֹא יְגַדֵּל אָדָם אֶת הַכֶּלֶב אֶלָּא אִם כֵּן קָשׁוּר בְּשַׁלְשֶׁלֶת אֲבָל מְגַדֵּל הוּא בָּעִיר הַסְּמוּכָה לַסְּפָר וְקוֹשְׁרוֹ בַּיּוֹם וּמַתִּירוֹ בַּלַּיְלָה
תַּנְיָא רַבִּי אֱלִיעֶזֶר הַגָּדוֹל אוֹמֵר הַמְגַדֵּל כְּלָבִים כִּמְגַדֵּל חֲזִירִים לְמַאי נָפְקָא מִנַּהּ לְמֵקַם עֲלֵהּ בְּאָרוּר
אָמַר רַב יוֹסֵף בַּר מִנְיוֹמֵי אָמַר רַב נַחְמָן בָּבֶל כְּעִיר הַסְּמוּכָה לַסְּפָר דָּמֵי תַּרְגְּמַהּ נְהַרְדְּעָא
דָּרֵשׁ רַבִּי דּוֹסְתַּאי דְּמִן בֵּירֵי וּבְנֻחֹה יֹאמַר שׁוּבָה ה' רִבְבוֹת אַלְפֵי יִשְׂרָאֵל לְלַמֶּדְךָ שֶׁאֵין שְׁכִינָה שׁוֹרָה עַל יִשְׂרָאֵל פָּחוֹת מִשְּׁנֵי אֲלָפִים וּשְׁנֵי רְבָבוֹת חָסֵר אַחַת וְהָיְתָה אִשָּׁה מְעֻבֶּרֶת בֵּינֵיהֶם וּרְאוּיָה לְהַשְׁלִים וְנָבַח בָּהּ כֶּלֶב וְהִפִּילָה נִמְצָא זֶה גּוֹרֵם לַשְּׁכִינָה שֶׁתִּסְתַּלֵּק מִיִּשְׂרָאֵל
הָהִיא אִתְּתָא דְּעַלַּת לְמֵיפָא בְּהָהוּא בֵּיתָא נְבַח בַּהּ כַּלְבָּא אֲמַר לַהּ מָרֵהּ לָא תִּסְתְּפַי מִנֵּהּ שְׁקִילִי נִיבֵהּ אֲמַרָה לֵהּ שְׁקִילָה טֵיבוּתָךְ וְשַׁדְיָא אַחִזְרֵי כְּבָר נָד וָלָד
אֵין פּוֹרְסִין נִשְׁבִּין לְיוֹנִים וְכוּ' וּמִי אָזְלִי כֻּלֵּי הַאי וְהָתְנַן מַרְחִיקִין אֶת הַשּׁוֹבָךְ מִן הָעִיר חֲמִשִּׁים אַמָּה אָמַר אַבָּיֵי מֵשָׁט שָׁיְטִי טוּבָא כַּרְסַיְהוּ בַּחֲמִשִּׁים אַמָּה מַלְיָא
וּמֵשָׁט שְׁלֹשִׁים רִיס וְתוּ לָא וְהָתַנְיָא בַּיִּשּׁוּב אֲפִלּוּ מֵאָה מִיל לֹא יִפְרֹס רַב יוֹסֵף אָמַר בְּיִשּׁוּב כְּרָמִים רַבָּה אָמַר בְּיִשּׁוּב שׁוֹבָכִין
וְתִפּוֹק לֵהּ מִשּׁוּם שׁוֹבָכִין גּוּפַיְהוּ אִיבָּעֵית אֵימָא בִּדְגוֹי וְאִיבָּעֵית אֵימָא בִּדְהֶפְקֵר וְאִיבָּעֵית אֵימָא בְּדִידֵהּ
הֲדַרַן עֲלָךְ מְרֻבָּה

 *** דף פג: *** 

מַתְנִי' הַחוֹבֵל בַּחֲבֵרוֹ חַיָּב עָלָיו מִשּׁוּם חֲמִשָּׁה דְּבָרִים בְּנֶזֶק בְּצַעַר בְּרִפּוּי בְּשֶׁבֶת וּבֹשֶׁת
בְּנֶזֶק כֵּיצַד סִמֵּא אֶת עֵינוֹ קָטַע אֶת יָדוֹ שִׁיבֵּר אֶת רַגְלוֹ רוֹאִין אוֹתוֹ כְּאִלּוּ הוּא עֶבֶד נִמְכָּר בַּשּׁוּק וְשָׁמִין כַּמָּה הָיָה יָפֶה וְכַמָּה הוּא יָפֶה
צַעַר כְּוָאוֹ (אוֹ) בְּשַׁפּוּד אוֹ בְּמַסְמֵר וַאֲפִלּוּ עַל צִפׇּרְנוֹ מְקוֹם שֶׁאֵינוֹ עוֹשֶׂה חַבּוּרָה אוֹמְדִין כַּמָּה אָדָם כַּיּוֹצֵא בָּזֶה רוֹצֶה לִטּוֹל לִהְיוֹת מִצְטַעֵר כָּךְ
רִפּוּי הִכָּהוּ חַיָּב לְרַפּאוֹתוֹ עָלָה בּוֹ צְמָחִים אִם מֵחֲמַת הַמַּכָּה חַיָּב שֶׁלֹּא מֵחֲמַת הַמַּכָּה פָּטוּר חָיְתָה וְנִסְתְּרָה חָיְתָה וְנִסְתְּרָה חַיָּב לְרַפּאוֹתוֹ חָיְתָה כׇּל צׇרְכָּהּ אֵינוֹ חַיָּב לְרַפּאוֹתוֹ
שַׁבָּת רוֹאִין אוֹתוֹ כְּאִלּוּ הוּא שׁוֹמֵר קִשּׁוּאִין שֶׁכְּבָר נָתַן לוֹ דְּמֵי יָדוֹ וּדְמֵי רַגְלוֹ
בֹּשֶׁת הַכֹּל לְפִי הַמְבַיֵּשׁ וְהַמִּתְבַּיֵּשׁ
גְּמָ' אַמַּאי עַיִן תַּחַת עַיִן אָמַר רַחֲמָנָא אֵימָא עַיִן מַמָּשׁ
לָא סָלְקָא דַּעְתָּךְ דְּתַנְיָא יָכוֹל סִמֵּא אֶת עֵינוֹ מְסַמֵּא אֶת עֵינוֹ קָטַע אֶת יָדוֹ מְקַטֵּעַ אֶת יָדוֹ שִׁיבֵּר אֶת רַגְלוֹ מְשַׁבֵּר אֶת רַגְלוֹ תַּלְמוּד לוֹמַר מַכֵּה אָדָם וּמַכֵּה בְהֵמָה מָה מַכֵּה בְהֵמָה לְתַשְׁלוּמִין אַף מַכֵּה אָדָם לְתַשְׁלוּמִין
וְאִם נַפְשְׁךָ לוֹמַר הֲרֵי הוּא אוֹמֵר לֹא תִקְחוּ כֹפֶר לְנֶפֶשׁ רֹצֵחַ אֲשֶׁר הוּא רָשָׁע לָמוּת לְנֶפֶשׁ רוֹצֵחַ אִי אַתָּה לוֹקֵחַ כֹּפֶר אֲבָל אַתָּה לוֹקֵחַ כֹּפֶר לְרָאשֵׁי אֵבָרִים שֶׁאֵין חוֹזְרִין
הֵי מַכֶּה אִילֵימָא מַכֵּה בְהֵמָה יְשַׁלְּמֶנָּה וּמַכֵּה אָדָם יוּמָת הָהוּא בִּקְטָלָא כְּתִיב
אֶלָּא מֵהָכָא מַכֵּה נֶפֶשׁ בְּהֵמָה יְשַׁלְּמֶנָּה נֶפֶשׁ תַּחַת נָפֶשׁ וּסְמִיךְ לֵהּ וְאִישׁ כִּי יִתֵּן מוּם בַּעֲמִיתוֹ כַּאֲשֶׁר עָשָׂה כֵּן יֵעָשֶׂה לוֹ הַאי לָאו מַכֶּה הוּא הַכָּאָה הַכָּאָה קָאָמְרִינַן מָה הַכָּאָה הָאֲמוּרָה בִּבְהֵמָה לְתַשְׁלוּמִין אַף הַכָּאָה הָאֲמוּרָה בְּאָדָם לְתַשְׁלוּמִין
וְהָא כְּתִיב וְאִישׁ כִּי יַכֶּה כׇּל נֶפֶשׁ אָדָם מוֹת יוּמָת בְּמָמוֹן מִמַּאי דִּבְמָמוֹן אֵימָא בְּמִיתָה מַמָּשׁ
לָא סָלְקָא דַּעְתָּךְ חֲדָא דְּהָא אִתַּקַּשׁ לְמַכֵּה בְהֵמָה יְשַׁלְּמֶנָּה וְעוֹד כְּתִיב בָּתְרֵהּ כַּאֲשֶׁר יִתֵּן מוּם בָּאָדָם כֵּן יִנָּתֶן בּוֹ וּשְׁמַע מִנַּהּ מָמוֹן
וּמַאי אִם נַפְשְׁךָ לוֹמַר תּוּ קָא קַשְׁיָא לְתַנָּא מַאי חָזֵית דְּיָלְפַתְּ מִמַּכֵּה בְהֵמָה לֵלַף מִמַּכֵּה אָדָם
אָמְרִי דָּנִין נְזָקִין מִנְּזָקִין וְאֵין דָּנִין נְזָקִין מִמִּיתָה אַדְּרַבָּה דָּנִין אָדָם מֵאָדָם וְאֵין דָּנִין אָדָם מִבְּהֵמָה
הַיְנוּ דְּקָתָנֵי אִם נַפְשְׁךָ לוֹמַר הֲרֵי הוּא אוֹמֵר לֹא תִקְחוּ כֹפֶר לְנֶפֶשׁ רֹצֵחַ אֲשֶׁר הוּא רָשָׁע לָמוּת כִּי מוֹת יוּמָת לְנֶפֶשׁ רוֹצֵחַ אִי אַתָּה לוֹקֵחַ כֹּפֶר אֲבָל אַתָּה לוֹקֵחַ כֹּפֶר לְרָאשֵׁי אֵבָרִים שֶׁאֵינָן חוֹזְרִין
וְהַאי לֹא תִקְחוּ כֹפֶר לְנֶפֶשׁ רֹצֵחַ לְמַעוֹטֵי רָאשֵׁי אֵבָרִים הוּא דַּאֲתָא הַאי מִבְּעֵי לֵהּ דְּאָמַר רַחֲמָנָא לָא תַּעֲבֵד בֵּהּ תַּרְתֵּי לָא תִּשְׁקוֹל מִנֵּהּ מָמוֹן וְתִקְטְלֵהּ הַאי מִכְּדֵי רִשְׁעָתוֹ נָפְקָא רִשְׁעָה אַחַת אַתָּה מְחַיְּבוֹ וְאִי אַתָּה מְחַיְּבוֹ שְׁתֵּי רִשְׁעָיוֹת
וְאַכַּתִּי מִבְּעֵי לֵהּ דְּקָאָמַר רַחֲמָנָא לָא תִּשְׁקוֹל מָמוֹן וְתִפְטְרֵהּ אִם כֵּן לִכְתֹּב רַחֲמָנָא לֹא תִקְּחוּ כֹפֶר לַאֲשֶׁר הוּא רָשָׁע לָמוּת לְנֶפֶשׁ רֹצֵחַ לְמָה לִי שְׁמַע מִנַּהּ לְנֶפֶשׁ רוֹצֵחַ אִי אַתָּה לוֹקֵחַ כֹּפֶר אֲבָל אַתָּה לוֹקֵחַ כֹּפֶר לְרָאשֵׁי אֵבָרִים שֶׁאֵינָן חוֹזְרִין
וְכִי מֵאַחַר דִּכְתִיב לֹא תִקְּחוּ כֹפֶר מַכֵּה מַכֵּה לְמָה לִי אָמְרִי אִי מֵהַאי הֲוָה אָמֵינָא אִי בָּעֵי עֵינוֹ נִתֵּב וְאִי בָּעֵי דְּמֵי עֵינוֹ נִתֵּב קָא מַשְׁמַע לַן מִבְּהֵמָה מָה מַכֵּה בְהֵמָה לְתַשְׁלוּמִין אַף מַכֵּה אָדָם לְתַשְׁלוּמִין
תַּנְיָא רַבִּי דּוֹסְתַּאי בֶּן יְהוּדָה אוֹמֵר עַיִן תַּחַת עַיִן מָמוֹן אַתָּה אוֹמֵר מָמוֹן אוֹ אֵינוֹ אֶלָּא עַיִן מַמָּשׁ אָמַרְתָּ הֲרֵי שֶׁהָיְתָה עֵינוֹ שֶׁל זֶה גְּדוֹלָה וְעֵינוֹ שֶׁל זֶה קְטַנָּה הֵיאַךְ אֲנִי קוֹרֵא בֵּהּ עַיִן תַּחַת עַיִן
וְכִי תֵּימָא כָּל כִּי הַאי שָׁקֵל מִנֵּהּ מָמוֹנָא הַתּוֹרָה אָמְרָה מִשְׁפַּט אֶחָד יִהְיֶה לָכֶם מִשְׁפָּט הַשָּׁוֶה לְכֻלְּכֶם
אָמְרִי מַאי קֻשְׁיָא דִּלְמָא נְהוֹרָא שְׁקַל מִנֵּהּ נְהוֹרָא אָמַר רַחֲמָנָא נִשְׁקוֹל מִנֵּהּ דְּאִי לָא תֵּימָא הָכִי

 *** דף פד. *** 

קָטָן שֶׁהָרַג אֶת הַגָּדוֹל וְגָדוֹל שֶׁהָרַג אֶת הַקָּטָן הֵיכִי קָטְלִינַן לֵהּ הַתּוֹרָה אָמְרָה מִשְׁפַּט אֶחָד יִהְיֶה לָכֶם מִשְׁפָּט הַשָּׁוֶה לְכֻלְּכֶם אֶלָּא נְשָׁמָה שְׁקַל מִנֵּהּ נְשָׁמָה אָמַר רַחֲמָנָא נִשְׁקוֹל מִנֵּהּ הָכִי נָמֵי נְהוֹרָא שְׁקַל מִנֵּהּ נְהוֹרָא אָמַר רַחֲמָנָא נִשְׁקוֹל מִנֵּהּ
תַּנְיָא אִדַּךְ רַבִּי שִׁמְעוֹן בֶּן יוֹחַי אוֹמֵר עַיִן תַּחַת עַיִן מָמוֹן אַתָּה אוֹמֵר מָמוֹן אוֹ אֵינוֹ אֶלָּא עַיִן מַמָּשׁ הֲרֵי שֶׁהָיָה סוֹמֵא וְסִמֵּא קִטֵּעַ וְקִטַּע חִגֵּר וְחִגֵּר הֵיאַךְ אֲנִי מְקַיֵּם בָּזֶה עַיִן תַּחַת עַיִן וְהַתּוֹרָה אָמְרָה מִשְׁפַּט אֶחָד יִהְיֶה לָכֶם מִשְׁפָּט הַשָּׁוֶה לְכֻלְּכֶם
אָמְרִי וּמַאי קֻשְׁיָא דִּלְמָא הֵיכָא דְּאֶפְשָׁר אֶפְשָׁר הֵיכָא דְּלָא אֶפְשָׁר לָא אֶפְשָׁר וּפָטְרִינַן לֵהּ דְּאִי לָא תֵּימָא הָכִי טְרֵפָה שֶׁהָרַג אֶת הַשָּׁלֵם מַאי עָבְדִינַן לֵהּ
אֶלָּא הֵיכָא דְּאֶפְשָׁר אֶפְשָׁר הֵיכָא דְּלָא אֶפְשָׁר לָא אֶפְשָׁר וּפָטְרִינַן לֵהּ
דְּבֵי רַבִּי יִשְׁמָעֵאל תָּנָא אָמַר קְרָא כֵּן יִנָּתֶן בּוֹ וְאֵין נְתִינָה אֶלָּא מָמוֹן אֶלָּא מֵעַתָּה כַּאֲשֶׁר יִתֵּן מוּם בָּאָדָם הָכִי נָמֵי דְּמָמוֹן הוּא
אָמְרִי דְּבֵי רַבִּי יִשְׁמָעֵאל קְרָא יַתִּירָא דָּרְשִׁי מִכְּדֵי כְּתִיב וְאִישׁ כִּי יִתֵּן מוּם בַּעֲמִיתוֹ כַּאֲשֶׁר עָשָׂה כֵּן יֵעָשֶׂה לוֹ כֵּן יִנָּתֶן בּוֹ לְמָה לִי שְׁמַע מִנַּהּ מָמוֹן כַּאֲשֶׁר יִתֵּן מוּם בָּאָדָם לְמָה לִי אַיְּדֵי דְּבָעֵי מִכְתַּב כֵּן יִנָּתֶן בּוֹ כְּתַב נָמֵי כַּאֲשֶׁר יִתֵּן מוּם בָּאָדָם
דְּבֵי רַבִּי חִיָּא תָּנָא אָמַר קְרָא יָד בְּיָד דָּבָר הַנִּתָּן מִיָּד לְיָד וּמַאי נִיהוּ מָמוֹן אֶלָּא מֵעַתָּה רֶגֶל בְּרָגֶל נָמֵי הָכִי הוּא
אָמְרִי דְּבֵי רַבִּי חִיָּא קְרָא יַתִּירָא קָא דָרְשִׁי מִכְּדֵי כְּתִיב וַעֲשִׂיתֶם לוֹ כַּאֲשֶׁר זָמַם לַעֲשׂוֹת לְאָחִיו אִי סָלְקָא דַעְתָּךְ מַמָּשׁ יָד בְּיָד לְמָה לִי שְׁמַע מִנַּהּ מָמוֹן רֶגֶל בְּרָגֶל לְמָה לִי אַיְּדֵי דִּכְתִיב יָד בְּיָד כְּתַב נָמֵי רֶגֶל בְּרָגֶל
אַבָּיֵי אוֹמֵר אָתְיָא מִדְּתָנֵי דְּבֵי חִזְקִיָּה דְּתָנָא דְּבֵי חִזְקִיָּה עַיִן תַּחַת עַיִן נֶפֶשׁ תַּחַת נֶפֶשׁ וְלֹא נֶפֶשׁ וְעַיִן תַּחַת עַיִן וְאִי סָלְקָא דַעְתָּךְ מַמָּשׁ זִמְנִין דְּמַשְׁכַּחַתְּ לַהּ עַיִן וָנֶפֶשׁ תַּחַת עַיִן דְּבַהֲדֵי דְּעַוַּר לֵהּ נְפַקָא לֵהּ נִשְׁמְתֵהּ
וּמַאי קֻשְׁיָא דִּלְמָא מֵימָד אָמְדִינַן לֵהּ אִי מָצֵי מְקַבֵּל עָבְדִינַן וְאִי לָא מָצֵי מְקַבֵּל לָא עָבְדִינַן וְאִי אָמְדִינַן דְּמָצֵי מְקַבֵּל וְעָבְדִינַן בֵּהּ וּנְפַק רוּחֵהּ אִי מָיֵת לֵמוּת מִי לָא תְּנַן גַּבֵּי מַלְקוֹת אֲמָדוּהוּ וּמֵת תַּחַת יָדוֹ פָּטוּר
רַב זְבִיד מִשְּׁמֵהּ דְּרַבָּה אָמַר אָמַר קְרָא פֶּצַע תַּחַת פָּצַע לִתֵּן צַעַר בִּמְקוֹם נֶזֶק וְאִי סָלְקָא דַּעְתָּךְ מַמָּשׁ כִּי הֵיכִי דִּלְהַאי הָוֵי לֵהּ צַעֲרָא לְהַאי נָמֵי אִית לֵהּ צַעֲרָא
וּמַאי קֻשְׁיָא דִּלְמָא אִכָּא אִינִישׁ דִּמְפַנַּק אִית לֵהּ צַעֲרָא טְפֵי וְאִכָּא אִינִישׁ דְּלָא מְפַנַּק לֵית לֵהּ צַעֲרָא לְמַאי נָפְקָא מִנַּהּ לְמִתַּב לֵהּ הַיְאךְ דְּבֵינֵי בֵּינֵי
רַב פָּפָּא מִשְּׁמֵהּ דְּרָבָא אָמַר אָמַר קְרָא וְרַפֹּא יְרַפֵּא לִתֵּן רְפוּאָה בִּמְקוֹם נֶזֶק וְאִי סָלְקָא דַעְתָּךְ מַמָּשׁ כִּי הֵיכִי דְּהַאי בָּעֵי אָסְיָא הַאי נָמֵי בָּעֵי אָסְיָא
מַאי קֻשְׁיָא דִּלְמָא אִכָּא דְּסָלֵק בִּשְׂרֵהּ הַיָּא וְאִכָּא דְּלָא סָלֵק בִּשְׂרֵהּ הַיָּא לְמַאי נָפְקָא מִנַּהּ לְמִתַּב לֵהּ הַיְאךְ דְּבֵינֵי בֵּינֵי
רַב אָשֵׁי אָמַר אָתְיָא תַּחַת תַּחַת מִשּׁוֹר כְּתִיב הָכָא עַיִן תַּחַת עַיִן וּכְתִיב הָתָם שַׁלֵּם יְשַׁלֵּם שׁוֹר תַּחַת הַשּׁוֹר מָה לְהַלָּן מָמוֹן אַף כָּאן מָמוֹן
מַאי חָזֵית דְּיָלְפַתְּ תַּחַת תַּחַת מִשּׁוֹר נֵילַף תַּחַת תַּחַת מֵאָדָם דִּכְתִיב וְנָתַתָּ נֶפֶשׁ תַּחַת נֶפֶשׁ מָה לְהַלָּן מַמָּשׁ אַף כָּאן מַמָּשׁ
אָמְרִי דָּנִין נְזָקִין מִנְּזָקִין וְאֵין דָּנִין נְזָקִין מִמִּיתָה אַדְּרַבָּה דָּנִין אָדָם מֵאָדָם וְאֵין דָּנִין אָדָם מִבְּהֵמָה
אֶלָּא אָמַר רַב אָשֵׁי מִתַּחַת אֲשֶׁר עִנָּהּ יָלֵף לֵהּ אָדָם מֵאָדָם וּנְזִיקִין מִנְּזִיקִין
תַּנְיָא רַבִּי אֱלִיעֶזֶר אוֹמֵר עַיִן תַּחַת עַיִן מַמָּשׁ מַמָּשׁ סָלְקָא דַּעְתָּךְ רַבִּי אֱלִיעֶזֶר לֵית לֵהּ כְּכֹל הָנֵי תַּנָּאֵי
אָמַר רַבָּה לוֹמַר שֶׁאֵין שָׁמִין אוֹתוֹ כְּעֶבֶד אֲמַר לֵהּ אַבָּיֵי אֶלָּא כְּמַאן כְּבֶן חוֹרִין בֶּן חוֹרִין מִי אִית לֵהּ דָּמֵי אֶלָּא אָמַר רַב אָשֵׁי לוֹמַר שֶׁאֵין שָׁמִין אוֹתוֹ בְּנִזָּק אֶלָּא בְּמַזִּיק
הָהוּא חַמְרָא דְּקַטַּע יְדָא דְיָנוֹקָא אֲתָא לְקַמֵּהּ דְּרַב פָּפָּא בַּר שְׁמוּאֵל אֲמַר לְהוּ זִילוּ שׁוּמוּ לֵהּ אַרְבָּעָה דְּבָרִים אָמַר לֵהּ רָבָא וְהָא אֲנַן חֲמִשָּׁה תְּנַן אֲמַר לֵהּ לְבַר מִנֶּזֶק קָאָמֵינָא אֲמַר לֵהּ אַבָּיֵי וְהָא חֲמוֹר הוּא וַחֲמוֹר אֵינוֹ מְשַׁלֵּם אֶלָּא נֶזֶק אֲמַר לְהוּ זִילוּ שׁוּמוּ לֵהּ נִזְקֵהּ וְהָא כְּעַבְדָּא בָּעֵי לְמִשְׁיְמֵהּ אֲמַר לְהוּ זִילוּ שַׁיְמוּהּ כְּעַבְדָּא
אֲמַר לְהוּ אֲבוּהּ דְּיָנוֹקָא לָא בָּעֵינָא דְּזִילָא בֵּהּ מִלְּתָא אֲמַרוּ לֵהּ וְהָא קָא מְחַיְּבַתְּ לֵהּ לְיָנוֹקָא אֲמַר לְהוּ לְכִי גָדֵל מְפַיֵּסְנָא לֵהּ מִדִּידִי
הָהוּא תּוֹרָא דַּאֲלַס יְדֵהּ דְּיָנוֹקָא אֲתָא לְקַמֵּהּ דְּרָבָא אֲמַר לְהוּ זִילוּ שַׁיְמוּהּ כְּעַבְדָּא אֲמַרוּ לֵהּ וְהָא מָר הוּא דְּאָמַר כׇּל הַנִּשּׁוֹם כְּעֶבֶד אֵין גּוֹבִין אוֹתוֹ בְּבָבֶל אֲמַר לְהוּ לָא צְרִיכָא דְּאִי תְּפַס
רָבָא לְטַעְמֵהּ דְּאָמַר רָבָא נִזְקֵי שׁוֹר בְּשׁוֹר וְנִזְקֵי שׁוֹר בְּאָדָם גּוֹבִין אוֹתוֹ בְּבָבֶל נִזְקֵי אָדָם בְּאָדָם וְנִזְקֵי אָדָם בְּשׁוֹר אֵין גּוֹבִין אוֹתוֹ בְּבָבֶל
מַאי שְׁנָא נִזְקֵי אָדָם בְּאָדָם וְנִזְקֵי אָדָם בְּשׁוֹר דְּלָא אֱלֹהִים בָּעֵינַן וְלֵיכָּא נִזְקֵי שׁוֹר בְּשׁוֹר וְשׁוֹר בְּאָדָם נָמֵי

 *** דף פד: *** 

אֱלֹהִים בָּעֵינַן וְלֵיכָּא
אֶלָּא מַאי שְׁנָא שׁוֹר בְּשׁוֹר וְשׁוֹר בְּאָדָם דִּשְׁלִיחוּתַיְהוּ קָא עָבְדִינַן מִדֵּי דְּהָוֵה אַהוֹדָאוֹת וְהַלְוָאוֹת אָדָם בְּאָדָם וְאָדָם בְּשׁוֹר נָמֵי שְׁלִיחוּתַיְהוּ קָא עָבְדִינַן מִדֵּי דְּהָוֵה אַהוֹדָאוֹת וְהַלְוָאוֹת
אָמְרִי כִּי קָא עָבְדִינַן שְׁלִיחוּתַיְהוּ בְּמִדֵּי דְּקִים לַן בְּגַוֵּהּ בְּמִדֵּי דְּלָא קִים לַן בְּגַוֵּהּ לָא עָבְדִינַן שְׁלִיחוּתַיְהוּ
אָמְרִי שׁוֹר בְּשׁוֹר וְשׁוֹר בְּאָדָם נָמֵי לָא קִים לַן בְּגַוֵּהּ אֶלָּא פּוֹק חֲזִי (הֵיכָא) [כַּמָּה] מִזְדַּבְּנִי תּוֹרֵי בְּשׁוּקָא אָדָם בְּאָדָם וְאָדָם בְּשׁוֹר נָמֵי פּוֹק חֲזִי (הֵיכָא) [כַּמָּה] מִזְדַּבְּנִי עַבְדֵי בְּשׁוּקָא
וְעוֹד תַּשְׁלוּם כֶּפֶל וְתַשְׁלוּם אַרְבָּעָה וַחֲמִשָּׁה דְּקִיצִי נַעֲבֵד שְׁלִיחוּתַיְהוּ
אָמְרִי כִּי קָא עָבְדִינַן שְׁלִיחוּתַיְהוּ בְּמָמוֹנָא בִּקְנָסָא לָא עָבְדִינַן שְׁלִיחוּתַיְהוּ
אָדָם בְּאָדָם דְּמָמוֹנָא הוּא נַעֲבֵד שְׁלִיחוּתַיְהוּ כִּי קָא עָבְדִינַן שְׁלִיחוּתַיְהוּ בְּמִלְּתָא דִשְׁכִיחָא אָדָם בְּאָדָם דְּלָא שְׁכִיחָא לָא עָבְדִינַן שְׁלִיחוּתַיְהוּ
הֲרֵי בֹּשֶׁת וּפְגָם דִּשְׁכִיחַ נַעֲבֵד שְׁלִיחוּתַיְהוּ אָמְרִי הָכִי נָמֵי דְּהָא רַב פָּפָּא אַגְבִּי אַרְבַּע מְאָה זוּזֵי לְבֹשֶׁת וְהָא לֵיתֵהּ לִדְרַב פָּפָּא דִּשְׁלַח לֵהּ רַב חִסְדָּא לְרַב נַחְמָן וּשְׁלַח לֵהּ חִסְדָּא חִסְדָּא קְנָסָא קָא מַגְבֵּית בְּבָבֶל
אֶלָּא כִּי עָבְדִינַן שְׁלִיחוּתַיְהוּ בְּמִלְּתָא דִשְׁכִיחָא וְאִית בֵּהּ חֶסְרוֹן כִּיס אֲבָל מִלְּתָא דִשְׁכִיחָא וְלֵית בֵּהּ חֶסְרוֹן כִּיס אִי נָמֵי מִלְּתָא דְלָא שְׁכִיחָא וְאִית בֵּהּ חֶסְרוֹן כִּיס לָא עָבְדִינַן שְׁלִיחוּתַיְהוּ הִלְכָּךְ אָדָם בְּאָדָם אַף עַל גַּב דְּאִית בֵּהּ חֶסְרוֹן כִּיס כֵּיוָן דְּלָא שְׁכִיחָא לָא עָבְדִינַן שְׁלִיחוּתַיְהוּ בֹּשֶׁת אַף עַל גַּב דִשְׁכִיחָא כֵּוָן דְּלֵית בֵּהּ חֶסְרוֹן כִּיס לָא עָבְדִינַן שְׁלִיחוּתַיְהוּ
וְשׁוֹר בְּשׁוֹר גּוֹבִין בְּבָבֶל וְהָאָמַר רָבָא שׁוֹר שֶׁהִזִּיק אֵין גּוֹבִין אוֹתוֹ בְּבָבֶל דְּאַזֵּק מַאן אִילֵימָא דְּאַזֵּק אָדָם מַאי אִרְיָא שׁוֹר דְּאַזֵּק אָדָם אֲפִלּוּ אָדָם דְּאַזֵּק אָדָם נָמֵי אֵין גּוֹבִין אוֹתוֹ בְּבָבֶל אֶלָּא פְּשִׁיטָא דְּאַזֵּק שׁוֹר וְקָתָנֵי אֵין גּוֹבִין אוֹתוֹ בְּבָבֶל
אָמְרִי הָתָם בְּתָם הָכָא בְּמוּעָד וְהָאָמַר רָבָא אֵין מוּעָד בְּבָבֶל אָמְרִי דְּאִיַּעַד הָתָם וְאַיְּתוּהּ לְהָכָא
וְהָא מִלְּתָא דְּלָא שְׁכִיחָא הִיא וּמִלְּתָא דְלָא שְׁכִיחָא הָא אָמְרַתְּ דְּלָא עָבְדִינַן שְׁלִיחוּתַיְהוּ דַּאֲתוֹ רַבָּנַן דְּהָתָם וְיַעֲדוּהּ הָכָא סוֹף סוֹף מִלְּתָא דְלָא שְׁכִיחָא הִיא וְאַתְּ אָמְרַתְּ מִלְּתָא דְלָא שְׁכִיחָא לָא (קָא) עָבְדִינַן שְׁלִיחוּתַיְהוּ
אֶלָּא כִּי קָאָמַר רָבָא בְּשֵׁן וָרֶגֶל דְּמוּעָדִין מִתְּחִלָּתָן נִינְהוּ
צַעַר כְּוָאוֹ בְּשַׁפּוּד אוֹ בְּמַסְמֵר וְכוּ' צַעַר שֶׁלֹּא בִּמְקוֹם נֶזֶק מִשְׁתַּלֵּם מַאן תַּנָּא אָמַר רָבָא בֶּן עַזַּאי הִיא דְּתַנְיָא רַבִּי אוֹמֵר כְּוִיָּה נֶאֶמְרָה תְּחִלָּה בֶּן עַזַּאי אוֹמֵר חַבּוּרָה נֶאֶמְרָה תְּחִלָּה
בְּמַאי קָא מִפַּלְגִי רַבִּי סָבַר כְּוִיָּה דְּלֵית בַּהּ חַבּוּרָה מַשְׁמַע כְּתַב רַחֲמָנָא חַבּוּרָה לְגַלּוֹיֵי עֲלַהּ דִּכְוִיָּה דְּאִית בַּהּ חַבּוּרָה אִין אִי לָא לָא
וּבֶן עַזַּאי סָבַר כְּוִיָּה דְּאִית בַּהּ חַבּוּרָה מַשְׁמַע כְּתַב רַחֲמָנָא חַבּוּרָה לְגַלּוֹיֵי עֲלַהּ דִּכְוִיָּה דְּלֵית בַּהּ חַבּוּרָה
מַתְקֵף לַהּ רַב פָּפָּא אַדְּרַבָּה אִפְּכָא מִסְתַּבְּרָא רַבִּי אוֹמֵר כְּוִיָּה נֶאֶמְרָה תְּחִלָּה סָבַר כְּוִיָּה דְּאִית בַּהּ חַבּוּרָה מַשְׁמַע כְּתַב רַחֲמָנָא חַבּוּרָה לְגַלּוֹיֵי עֲלַהּ דִּכְוִיָּה דְּלֵית בַּהּ חַבּוּרָה
בֶּן עַזַּאי אוֹמֵר חַבּוּרָה נֶאֶמְרָה תְּחִלָּה סָבַר כְּוִיָּה דְּלֵית בַּהּ חַבּוּרָה מַשְׁמַע כְּתַב רַחֲמָנָא חַבּוּרָה לְגַלּוֹיֵי עֲלַהּ דִּכְוִיָּה דְּאִית בַּהּ חַבּוּרָה אִין אִי לָא לָא וְאַמַּסְּקָנָא קָיְמִי
אִי נָמֵי דְּכֻלֵּי עָלְמָא כְּוִיָּה בֵּין דְּאִית בָּהּ חַבּוּרָה בֵּין דְּלֵית בַּהּ חַבּוּרָה מַשְׁמַע וְהָכָא

 *** דף פה. *** 

בִּכְלָל וּפְרָט הַמְרֻחָקִים זֶה מִזֶּה קָמִפַּלְגִי
רַבִּי סָבַר אֵין דָּנִין אוֹתוֹ בִּכְלָל וּפְרָט וּבֶן עַזַּאי סָבַר דָּנִין אוֹתוֹ בִּכְלָל וּפְרָט וְכִי תֵּימָא חַבּוּרָה לְרַבִּי לְמָה לִי לְדָמִים יְתֵרִים
אוֹמְדִין כַּמָּה אָדָם כַּיּוֹצֵא בָּזֶה רוֹצֶה לִטּוֹל וְכוּ' צַעַר בִּמְקוֹם נֶזֶק הֵיכִי שָׁיְמִינַן
אָמַר אֲבוּהּ דִּשְׁמוּאֵל אוֹמְדִין כַּמָּה אָדָם רוֹצֶה לִטּוֹל לִקְטֹעַ לוֹ יָדוֹ לִקְטֹעַ לוֹ יָדוֹ לָא צַעַר לְחוֹדֵהּ הוּא הָא כֻּלְּהוּ חֲמִשָּׁה דְּבָרִים אִכָּא וְעוֹד בְּשֻׁפְטָנֵי עָסְקִינַן אֶלָּא לִקְטֹעַ יָדוֹ הַקְּטוּעָה יָדוֹ הַקְּטוּעָה נָמֵי לָא צַעַר לְחוֹדֵהּ אִכָּא הָא צַעַר וּבֹשֶׁת אִכָּא דִּכְסִיפָא לֵהּ מִלְּתָא לְמִשְׁקַל מִבְּשָׂרוֹ לְמִשְׁדְּיֵהּ לִכְלָבִים
אֶלָּא אוֹמְדִין כַּמָּה אָדָם רוֹצֶה לִטּוֹל לִקְטֹעַ לוֹ יָדוֹ הַמֻּכְתֶּבֶת לַמַּלְכוּת בֵּין סַם לְסַיִף אָמְרִי הָכָא נָמֵי לָא שָׁקֵל וּמְצַעַר נַפְשֵׁהּ
אֶלָּא אוֹמְדִין כַּמָּה אָדָם רוֹצֶה לִתֵּן לִקְטֹעַ לוֹ יָדוֹ הַמֻּכְתֶּבֶת לַמַּלְכוּת בֵּין סַיִף לְסַם
הַאי לִטּוֹל לִתֵּן מִבְּעֵי לֵהּ אָמַר רַב הוּנָא בְּרֵהּ דְּרַב יְהוֹשֻׁעַ לִטּוֹל זֶה מִזֶּה מַה שֶּׁנָּתַן זֶה
רִפּוּי הִכָּהוּ חַיָּב לְרַפּאוֹתוֹ וְכוּ' [תָּנוּ רַבָּנַן] עָלוּ בּוֹ צְמָחִים מֵחֲמַת הַמַּכָּה וְנִסְתְּרָה הַמַּכָּה חַיָּב לְרַפּאוֹתוֹ וְחַיָּב לִתֵּן לוֹ דְּמֵי שִׁבְתּוֹ שֶׁלֹּא מֵחֲמַת הַמַּכָּה אֵינוֹ חַיָּב לְרַפּאוֹתוֹ וְאֵינוֹ חַיָּב לִתֵּן לוֹ דְּמֵי שִׁבְתּוֹ
רַבִּי יְהוּדָה אוֹמֵר אַף מֵחֲמַת הַמַּכָּה חַיָּב לְרַפּאוֹתוֹ וְאֵינוֹ חַיָּב לִתֵּן לוֹ דְּמֵי שִׁבְתּוֹ וַחֲכָמִים אוֹמְרִים שִׁבְתּוֹ וּרְפוּאָתוֹ כֹּל שֶׁחַיָּב בְּשֶׁבֶת חַיָּב בְּרִפּוּי וְשֶׁאֵינוֹ חַיָּב בְּשֶׁבֶת אֵינוֹ חַיָּב בְּרִפּוּי
בְּמַאי קָא מִפַּלְגִי אָמַר רַבָּה אַשְׁכַּחְתִּינְהוּ לְרַבָּנַן בְּבֵי רַב דְּיָתְבִי וְקָאָמְרִי הָכָא בְּמַכָּה נִתְּנָה לְאֶגֶד קָמִפַּלְגִי
רַבָּנַן סָבְרִי מַכָּה נִתְּנָה לְאֶגֶד וְרַבִּי יְהוּדָה סָבַר מַכָּה לֹא נִתְּנָה לְאֶגֶד רִפּוּי דִּתְנָא בֵּהּ קְרָא מִחַיַּב שֶׁבֶת דְּלָא תְּנָא בֵּהּ קְרָא לָא מִחַיַּב
וְאָמֵינָא לְהוּ אֲנָא אִי מַכָּה לֹא נִתְּנָה לְאֶגֶד רִפּוּי נָמֵי לָא מִחַיַּב אֶלָּא דְּכֻלֵּי עָלְמָא מַכָּה נִתְּנָה לְאֶגֶד וְלֹא נִתְּנָה לְאֶגֶד יְתֵרָה
רַבִּי יְהוּדָה סָבַר כֵּיוָן דְּלֹא נִתְּנָה לְאֶגֶד יְתֵרָה רִפּוּי דִּתְנָא בֵּהּ קְרָא מִחַיַּב שֶׁבֶת דְּלָא תְּנָא בֵּהּ קְרָא לָא מִחַיַּב וְרַבָּנַן סָבְרִי כֵּיוָן דִּתְנָא בֵּהּ קְרָא בְּרִפּוּי אַשֶּׁבֶת נָמֵי מִחַיַּב דְּאִתַּקַּשׁ לְרִפּוּי
וְרַבִּי יְהוּדָה סָבַר שֶׁבֶת לָא מִחַיַּב דְּמַעֲטֵהּ רַחֲמָנָא רַק וְרַבָּנַן רַק לְשֶׁלֹּא מֵחֲמַת הַמַּכָּה הוּא דַּאֲתָא
וּלְרַבָּנַן בָּתְרָאֵי דְּאָמְרִי כֹּל שֶׁחַיָּב בְּשֶׁבֶת חַיָּב בְּרִפּוּי וְכֹל שֶׁאֵינוֹ חַיָּב בְּשֶׁבֶת אֵינוֹ חַיָּב בְּרִפּוּי רִפּוּי דִּתְנָא בֵּהּ קָרָא לְמָה לִי מִבְּעֵי לֵהּ לְכִדְתָנָא דְּבֵי רַבִּי יִשְׁמָעֵאל דְּתַנְיָא דְּבֵי רַבִּי יִשְׁמָעֵאל אוֹמֵר וְרַפֹּא יְרַפֵּא מִכָּאן שֶׁנִּתַּן רְשׁוּת לָרוֹפֵא לְרַפּאוֹת
תָּנוּ רַבָּנַן מִנַּיִן שֶׁאִם עָלוּ בּוֹ צְמָחִים מֵחֲמַת הַמַּכָּה וְנִסְתְּרָה הַמַּכָּה שֶׁחַיָּב לְרַפּאוֹתוֹ וְחַיָּב לִתֵּן לוֹ שִׁבְתּוֹ תַּלְמוּד לוֹמַר רַק שִׁבְתּוֹ יִתֵּן וְרַפֹּא יְרַפֵּא יָכוֹל אֲפִלּוּ שֶׁלֹּא מֵחֲמַת הַמַּכָּה תַּלְמוּד לוֹמַר רַק רַבִּי יוֹסֵי בַּר יְהוּדָה אוֹמֵר אַף מֵחֲמַת הַמַּכָּה פָּטוּר שֶׁנֶּאֱמַר רַק
אִכָּא דְּאָמְרִי אַף מֵחֲמַת הַמַּכָּה פָּטוּר לִגְמָרֵי כְּרַבָּנַן בָּתְרָאֵי וְאִכָּא דְּאָמְרִי אַף מֵחֲמַת הַמַּכָּה פָּטוּר מִשֶּׁבֶת וְחַיָּב בְּרִפּוּי כְּמַאן כַּאֲבוּהּ
אָמַר מָר יָכוֹל אֲפִלּוּ שֶׁלֹּא מֵחֲמַת הַמַּכָּה תַּלְמוּד לוֹמַר רַק שֶׁלֹּא מֵחֲמַת הַמַּכָּה בָּעֵי קְרָא
אָמְרִי מַאי שֶׁלֹּא מֵחֲמַת הַמַּכָּה כִּדְתַנְיָא הֲרֵי שֶׁעָבַר עַל דִּבְרֵי רוֹפֵא וְאָכַל דְּבַשׁ אוֹ כׇּל מִינֵי מְתִיקָה מִפְּנֵי שֶׁדְּבַשׁ וְכׇל מִינֵי מְתִיקָה קָשִׁין לַמַּכָּה וְהֶעֱלָה מַכָּתוֹ גַּרְגּוּתְנִי יָכוֹל יְהֵא חַיָּב לְרַפּאוֹתוֹ תַּלְמוּד לוֹמַר רַק מַאי גַּרְגּוּתְנִי אָמַר אַבָּיֵי נָאתָא כְּרִיכְתָּא מַאי אָסוּתֵהּ אַהֲלָא וְקִירָא וְקַלְבָּא
וְאִי אֲמַר לֵהּ אָסְיָךְ אֲנָא אֲמַר לֵהּ דָּמֵית עֲלַי כְּאַרְיָא אָרְבָא וְאִי אֲמַר לֵהּ מַיְתִינָא אָסְיָא דְּמַגָּן (בְּמַגָּן) אֲמַר לֵהּ אָסְיָא דְּמַגָּן (בְּמַגָּן) מַגָּן שָׁוֵה
וְאִי אָמַר מַיְתִינָא לָךְ אָסְיָא רַחִיקָא אֲמַר לֵהּ אָסְיָא רַחִיקָא עֵינָא עָוַר
וְאִי אֲמַר לֵהּ הַיְאךְ הַב לִי לְדִידִי וַאֲנָא מַסֵּינָא נַפְשַׁאי אֲמַר לֵהּ פָּשְׁעַתְּ בְּנַפְשָׁךְ וְשָׁקְלַתְּ מִנַּאי טְפֵי וְאִי אֲמַר לֵהּ קוּץ לִי מִקָּץ אֲמַר לֵהּ כׇּל שֶׁכֵּן דְּפָשְׁעַתְּ בְּנַפְשָׁךְ וְקָרוּ לִי שׁוֹר הַמַּזִּיק
תָּנָא וְכֻלָּן מִשְׁתַּלְּמִין בִּמְקוֹם נֶזֶק מְנָהָנֵי מִלֵּי אָמַר רַב זְבִיד מִשְּׁמֵהּ דְּרָבָא אָמַר קְרָא פֶּצַע תַּחַת פָּצַע לִתֵּן צַעַר בִּמְקוֹם נֶזֶק
הַאי מִבְּעֵי לֵהּ

 *** דף פה: *** 

לְרַבּוֹת שׁוֹגֵג כְּמֵזִיד וְאֹנֶס כְּרָצוֹן אִם כֵּן נִכְתּוֹב קְרָא פֶּצַע בְּפָצַע מַאי פֶּצַע תַּחַת פָּצַע שְׁמַע מִנַּהּ תַּרְתֵּי
רַב פָּפָּא מִשְּׁמֵהּ דְּרָבָא אָמַר אָמַר קְרָא וְרַפֹּא יְרַפֵּא לִתֵּן רְפוּאָה בִּמְקוֹם נֶזֶק
הַאי מִבְּעֵי לֵהּ לְכִדְתָנָא דְּבֵי רַבִּי יִשְׁמָעֵאל דְּתָנָא דְּבֵי רַבִּי יִשְׁמָעֵאל וְרַפֹּא יְרַפֵּא מִכָּאן שֶׁנִּתְּנָה רְשׁוּת לָרוֹפֵא לְרַפּאוֹת אִם כֵּן נִכְתּוֹב קְרָא וְרוֹפֵא יְרַפֵּא שְׁמַע מִנַּהּ לִתֵּן רְפוּאָה בִּמְקוֹם נֶזֶק
וְאַכַּתִּי מִבְּעֵי לֵהּ לִכְדַאֲמַרַן לְמִתְנֵי בֵּהּ קְרָא בְּרִפּוּי אִם כֵּן לֵימָא קְרָא אוֹ רַפֹּא רַפֹּא אוֹ יְרַפֵּא יְרַפֵּא מַאי וְרַפֹּא יְרַפֵּא שְׁמַע מִנַּהּ לִתֵּן רְפוּאָה בִּמְקוֹם נֶזֶק
מִכְלָל דְּמַשְׁכַּחַתְּ לְהוּ שֶׁלֹּא בִּמְקוֹם נֶזֶק שֶׁלֹּא בִּמְקוֹם נֶזֶק הֵיכִי מַשְׁכַּחַתְּ לְהוּ
צַעַר כִּדְקָתָנֵי צַעַר כְּוָאוֹ בְּשַׁפּוּד אוֹ בְּמַסְמֵר וַאֲפִלּוּ עַל צִפׇּרְנוֹ מְקוֹם שֶׁאֵינוֹ עוֹשֶׂה חַבּוּרָה רִפּוּי דַּהֲוָה כָּאֵב לֵהּ מִדֵּי וּסְלֵק וְאַיְתִי לֵהּ סַמָּא חֲרִיפָא וְאַחְוְרֵהּ לְבִשְׂרֵהּ דִּצְרִיךְ לְאוֹתֹבֵי לֵהּ סַמָּא לְאַנְקוֹטֵהּ גַּוְנָא דְּבִשְׂרֵהּ
שֶׁבֶת דְּהַדְּקֵהּ בְּאִנְדְּרוֹנָא וּבַטְּלֵהּ בֹּשֶׁת דְּרַק לֵהּ בְּאַפֵּהּ
שֶׁבֶת רוֹאִין אוֹתוֹ כְּאִלּוּ הוּא שׁוֹמֵר קִשּׁוּאִין תָּנוּ רַבָּנַן שֶׁבֶת רוֹאִין אוֹתוֹ כְּאִלּוּ הוּא שׁוֹמֵר קִשּׁוּאִין וְאִם תֹּאמַר לָקְתָה מִדַּת הַדִּין דְּכִי מִתְּפַח הַאי גַּבְרָא לָאו אַגְרָא דְּשׁוֹמֵר קִשּׁוּאִין הוּא שָׁקֵל אֶלָּא דָּלֵי דַּוְלָא וְשָׁקֵל אַגְרָא אִי נָמֵי אָזֵל בִּשְׁלִיח[וּתָא] וְשָׁקֵל אַגְרָא
מִדַּת הַדִּין לֹא לָקְתָה שֶׁכְּבָר נָתַן לוֹ דְּמֵי יָדוֹ וּדְמֵי רַגְלוֹ
אָמַר רָבָא קִטַּע אֶת יָדוֹ נוֹתֵן לוֹ דְּמֵי יָדוֹ וְשֶׁבֶת רוֹאִין אוֹתוֹ כְּאִלּוּ הוּא שׁוֹמֵר קִשּׁוּאִין שִׁיבֵּר אֶת רַגְלוֹ נוֹתֵן לוֹ דְּמֵי רַגְלוֹ וְשֶׁבֶת רוֹאִין אוֹתוֹ כְּאִלּוּ הוּא שׁוֹמֵר אֶת הַפֶּתַח
סִמֵּא אֶת עֵינוֹ נוֹתֵן לוֹ דְּמֵי עֵינוֹ וְשֶׁבֶת רוֹאִין אוֹתוֹ כְּאִלּוּ הוּא מַטְחִינוֹ בְּרֵחַיִם חֵרְשׁוֹ נוֹתֵן לוֹ דְּמֵי כֻלּוֹ
בָּעֵי רָבָא קִטַּע אֶת יָדוֹ וְלֹא אֲמָדוּהוּ שִׁיבֵּר אֶת רַגְלוֹ וְלֹא אֲמָדוּהוּ סִמֵּא אֶת עֵינוֹ וְלֹא אֲמָדוּהוּ וּלְבַסּוֹף חֵרְשׁוֹ מַהוּ מִי אָמְרִינַן כֵּוָן דְּלָא אֲמָדוּהוּ בְּחַד אֻמְדָּנָא סַגִּי לֵהּ וְיָהֵב לֵהּ דְּמֵי כֻלֵּהּ בַּהֲדֵי הֲדָדֵי אוֹ דִלְמָא חֲדָא חֲדָא אָמְדִינַן וְיָהֲבִינַן לֵהּ
נָפְקָא מִנֵּהּ דְּבָעֵי לְמִתַּב לֵהּ צַעַר וּבֹשֶׁת דְּכֹל חֲדָא וַחֲדָא נְהִי דְּנֶזֶק וְרִפּוּי וְשֶׁבֶת דְּכֹל חֲדָא וַחֲדָא לָא יָהֲבִינַן לֵהּ דְּכֵוָן דְּקָא יָהֵב לֵהּ דְּמֵי כֻלֵּהּ כְּמַאן דְּקַטְלֵהּ דָּמֵי וְהָא יְהַב לֵהּ דְּמֵי כֻלֵּהּ צַעַר וּבֹשֶׁת מִיהַת דְּכֹל חֲדָא וַחֲדָא יָהֵב דְּהָא הֲוָה לֵהּ צַעַר וּבֹשֶׁת
וְאִם תִּמְצֵי לוֹמַר כֵּוָן דְּלֹא אֲמָדוּהוּ קָא יָהֵב לֵהּ דְּמֵי כֻּלֵּהּ בַּהֲדֵי הֲדָדֵי אֲמָדוּהוּ מַהוּ מִי אָמְרִינַן כֵּוָן דַּאֲמָדוּהוּ חֲדָא חֲדָא בָּעֵי לְמִתַּב לֵהּ אוֹ דִלְמָא כֵּיוָן דְּלָא שַׁלֵּם יָהֵב לֵהּ דְּמֵי כֻלֵּהּ תֵּקוּ
בָּעֵי רַבָּה שֶׁבֶת הַפּוֹחַתְתּוֹ בְּדָמִים מַהוּ הֵיכִי דָּמֵי כְּגוֹן שֶׁהִכָּהוּ עַל יָדוֹ וְצָמְתָה יָדוֹ וְסוֹפָהּ לַחֲזוֹר מַאי כֵּוָן דְּסוֹפָהּ לַחֲזוֹר לָא יָהֵב לֵהּ וְלָא מִדֵּי אוֹ דִלְמָא הַשְׁתָּא מִיהַת אַפְחֲתֵהּ
תָּא שְׁמַע הַמַּכֶּה אָבִיו וְאִמּוֹ וְלֹא עָשָׂה בָּהֶן חַבּוּרָה וְהַחוֹבֵל בַּחֲבֵרוֹ בְּיוֹם הַכִּפּוּרִים

 *** דף פו. *** 

חַיָּב בְּכֻלָּן
הַאי לֹא עָשָׂה בּוֹ חַבּוּרָה הֵיכִי דָּמֵי לָאו כְּגוֹן שֶׁהִכָּהוּ עַל יָדוֹ וְסוֹפוֹ לַחְזֹר וְקָתָנֵי חַיָּב בְּכֻלָּן
אָמְרִי הָכָא בְּמַאי עָסְקִינַן כְּגוֹן שֶׁחֵרְשׁוֹ וְלֹא עָשָׂה בּוֹ חַבּוּרָה וְהָאָמַר רַבָּה (הַחוֹרֵשׁ) [חֵרֵשׁ] אֶת אָבִיו נֶהֱרָג לְפִי שֶׁאִי אֶפְשָׁר לַחֲרִישָׁה בְּלֹא חַבּוּרָה טִפְּתָא דִּדְמָא נְפַלָה לֵהּ בְּאֻדְנֵהּ
אֶלָּא הָכָא בְּמַאי עָסְקִינַן כְּגוֹן שֶׁגִּלְּחוֹ גִּלְּחוֹ מִהְדָּר הָדַר וְהַיְנוּ בַּעְיָן
אָמְרִי הָכָא בְּמַאי עָסְקִינַן כְּגוֹן שֶׁסָּכוֹ נָשָׁא דְּלָא הָדַר
צַעַר דְּאִית לֵהּ קַרְטוּפָנֵי בְּרֵישֵׁהּ וְצָוַח [לֵהּ] מֵהָנְהוּ קַרְטוּפָנֵי רִפּוּי דְּבָעֵי אַסּוֹיֵי שֶׁבֶת דַּהֲוָה מְרַקֵּד בֵּי כֻבֵּי דְּבָעֵי מַחְוֵי גַּוְנֵי אַרֵישֵׁהּ וְלָא מַחְוֵי מֵהָנְהוּ קַרְטוּפָנֵי בֹּשֶׁת אֵין לְךָ בֹּשֶׁת גָּדוֹל מִזֶּה
וּמִלְּתָא דְּבַעְיָא לֵהּ לְרַבָּה פְּשִׁיטָא לֵהּ לְאַבָּיֵי לְהָךְ גִּיסָא וּלְרָבָא לְהָךְ גִּיסָא דְּאִתְּמַר הִכָּהוּ עַל יָדוֹ וְצָמְתָה וְסוֹפָהּ לַחֲזוֹר אַבָּיֵי אָמַר נוֹתֵן לוֹ שֶׁבֶת גְּדוֹלָה וְשֶׁבֶת קְטַנָּה וְרָבָא אָמַר אֵינוֹ נוֹתֵן לוֹ אֶלָּא דְּמֵי שִׁבְתּוֹ שֶׁבְּכׇל יוֹם וָיוֹם
אִתְּמַר הַקּוֹטֵעַ יַד עֶבֶד עִבְרִי שֶׁל חֲבֵרוֹ אַבָּיֵי אָמַר נוֹתֵן לוֹ שֶׁבֶת גְּדוֹלָה לָעֶבֶד וְשֶׁבֶת קְטַנָּה לָרַב רָבָא אָמַר הַכֹּל יִנָּתֵן לָעֶבֶד וְיִלָּקַח בָּהֶן קַרְקַע וְהָרַב אוֹכֵל פֵּרוֹת
פְּשִׁיטָא פִּחֵת אֵצֶל עַצְמוֹ וְאֵצֶל רַבּוֹ לֹא פִּחֵת הֵיכִי דָּמֵי דְּפַסְקֵהּ לְרֵישׁ אֻנֵּה אוֹ לְרֵישׁ נְחִירֵהּ הַכֹּל לְעַצְמוֹ פִּחֵת אֵצֶל רַבּוֹ פְּלוּגְתָּא דְּאַבָּיֵי וְרָבָא
בֹּשֶׁת הַכֹּל לְפִי הַמְבַיֵּשׁ וְהַמִּתְבַּיֵּשׁ מַנִּי מַתְנִיתִין לָא רַבִּי מֵאִיר וְלָא רַבִּי יְהוּדָה אֶלָּא רַבִּי שִׁמְעוֹן הִיא
דִּתְנַן וְכֻלָּן רוֹאִין אוֹתָן כְּאִלּוּ הֵם בְּנֵי חוֹרִין שֶׁיָּרְדוּ מִנִּכְסֵיהֶם שֶׁהֵן בְּנֵי אַבְרָהָם יִצְחָק וְיַעֲקֹב דִּבְרֵי רַבִּי מֵאִיר רַבִּי יְהוּדָה אוֹמֵר הַגָּדוֹל לְפִי גׇּדְלוֹ וְהַקָּטָן לְפִי קׇטְנוֹ רַבִּי שִׁמְעוֹן אוֹמֵר עֲשִׁירִים רוֹאִין אוֹתָן כְּאִלּוּ הֵם בְּנֵי חוֹרִין שֶׁיָּרְדוּ מִנִּכְסֵיהֶם עֲנִיִּים כִּפְחוּתִין שֶׁבָּהֶן
מַנִּי הַשְׁתָּא אִי רַבִּי מֵאִיר מַתְנִיתִין קָתָנֵי הַכֹּל לְפִי הַמְבַיֵּשׁ וְהַמִּתְבַּיֵּשׁ וְרַבִּי מֵאִיר כֻּלְּהוּ בַּהֲדֵי הֲדָדֵי נִינְהוּ וְאִי רַבִּי יְהוּדָה מַתְנִיתִין קָתָנֵי הַמְבַיֵּשׁ אֶת הַסּוֹמֵא חַיָּב וְאִלּוּ רַבִּי יְהוּדָה אוֹמֵר סוֹמֵא אֵין לוֹ בֹּשֶׁת אֶלָּא לָאו רַבִּי שִׁמְעוֹן הִיא
אֲפִלּוּ תֵּימָא רַבִּי יְהוּדָה כִּי אָמַר רַבִּי יְהוּדָה סוֹמֵא אֵין לוֹ בֹּשֶׁת לְמִשְׁקַל מִנֵּהּ אֲבָל לְמִתְּבָא לֵהּ יָהֲבִינַן לֵהּ
וְהָא מִדְּקָתָנֵי סֵיפָא הַמְבַיֵּשׁ אֶת הַיָּשֵׁן חַיָּב וְיָשֵׁן שֶׁבִּיֵּשׁ פָּטוּר וְלָא קָתָנֵי סוֹמֵא שֶׁבִּיֵּשׁ פָּטוּר מִכְּלָל דְּלָא שְׁנָא הָכִי וְלָא שְׁנָא הָכִי אֶלָּא מְחַוַּרְתָּא מַתְנִיתִין רַבִּי שִׁמְעוֹן הִיא
מַאן תְּנָא לְהָא דְּתָנוּ רַבָּנַן נִתְכַּוֵּן לְבַיֵּשׁ אֶת הַקָּטָן וּבִיֵּשׁ אֶת הַגָּדוֹל נוֹתֵן לַגָּדוֹל דְּמֵי בׇשְׁתּוֹ שֶׁל קָטָן לְבַיֵּשׁ אֶת הָעֶבֶד וּבִיֵּשׁ אֶת בֶּן חוֹרִין נוֹתֵן לְבֶן חוֹרִין דְּמֵי בׇשְׁתּוֹ שֶׁל עֶבֶד מַנִּי לָא רַבִּי מֵאִיר וְלָא רַבִּי יְהוּדָה וְלָא רַבִּי שִׁמְעוֹן
קָא סָלְקָא דַּעְתָּךְ קָטָן קָטָן בִּנְכָסִים גָּדוֹל גָּדוֹל בִּנְכָסִים אִי רַבִּי מֵאִיר הָאָמַר כֻּלְּהוּ בַּהֲדֵי הֲדָדֵי נִינְהוּ וְאִי רַבִּי יְהוּדָה הָאָמַר אֵין לַעֲבָדִים בֹּשֶׁת וְאִי רַבִּי שִׁמְעוֹן הָאָמַר נִתְכַּוֵּן לְבַיֵּשׁ אֶת זֶה וּבִיֵּשׁ אֶת זֶה פָּטוּר
מַאי טַעְמָא כִּקְטָלָא מָה קְטָלָא עַד דְּמִתְכַּוֵּן לֵהּ דִּכְתִיב וְאָרַב לוֹ וְקָם עָלָיו עַד שֶׁיִּתְכַּוֵּן לוֹ בֹּשֶׁת נָמֵי עַד דְּמִכַּוֵּן לֵהּ דִּכְתִיב וְשִׁלְּחָהּ יָדָהּ וְהֶחֱזִיקָה בִּמְבֻשָׁיו עַד שֶׁיִּתְכַּוֵּן לוֹ
לְעוֹלָם רַבִּי יְהוּדָה וְכִי קָאָמַר רַבִּי יְהוּדָה אֵין לַעֲבָדִים בֹּשֶׁת לְמִתְּבָא לְהוּ אֲבָל לְמֵשַׁם שָׁיְמִינַן בְּהוּ
וְאִי בָּעֵית אֵימָא אֲפִלּוּ תֵּימָא רַבִּי מֵאִיר מִי סָבְרַתְּ גָּדוֹל גָּדוֹל בִּנְכָסִים קָטָן קָטָן בִּנְכָסִים לֹא גָּדוֹל גָּדוֹל מַמָּשׁ וְקָטָן קָטָן מַמָּשׁ
וְקָטָן בַּר בֹּשֶׁת הוּא אִין כִּדְאָמַר רַב פָּפָּא דְּמַכְלְמוּ לֵהּ וּמִכְּלַם הָכָא נָמֵי

 *** דף פו: *** 

דְּמַכְלְמוּ לֵהּ וּמִכְּלַם
מַתְנִי' הַמְבַיֵּשׁ אֶת הֶעָרֹם הַמְבַיֵּשׁ אֶת הַסּוֹמֵא וְהַמְבַיֵּשׁ אֶת הַיָּשֵׁן חַיָּב וְיָשֵׁן שֶׁבִּיֵּשׁ פָּטוּר נָפַל מִן הַגָּג וְהִזִּיק וּבִיֵּשׁ חַיָּב עַל הַנֶּזֶק וּפָטוּר עַל הַבֹּשֶׁת עַד שֶׁיְּהֵא מִתְכַּוֵּן
גְּמָ' תָּנוּ רַבָּנַן בִּיְּשׁוֹ עָרֹם חַיָּב וְאֵינוֹ דּוֹמֶה בִּיְּשׁוֹ עָרֹם לְבִיְּשׁוֹ לָבוּשׁ בִּיְּשׁוֹ בְּבֵית הַמֶּרְחָץ חַיָּב וְאֵינוֹ דּוֹמֶה בִּיְּשׁוֹ בְּבֵית הַמֶּרְחָץ לְבִיְּשׁוֹ בַּשּׁוּק
אָמַר מָר בִּיְּשׁוֹ עָרֹם חַיָּב עָרֹם בַּר בֹּשֶׁת הוּא אָמַר רַב פָּפָּא מַאי עָרֹם דַּאֲתָא זִיקָא כַּרְכִינְהוּ לְמָאנֵהּ וַאֲתָא הוּא דַּלִּינְהוּ טְפֵי וּבַיְּשֵׁהּ
בִּיְּשׁוֹ בְּבֵית הַמֶּרְחָץ חַיָּב בֵּית הַמֶּרְחָץ בַּר בֹּשֶׁת הוּא אָמַר רַב פָּפָּא שֶׁבִּיְּשׁוֹ עַל גַּב הַנָּהָר
בָּעֵי רַבִּי אַבָּא בַּר מֶמֶל בִּיְּשׁוֹ יָשֵׁן וָמֵת מַהוּ מַאי קָמִבַּעְיָא לֵהּ אָמַר רַב זְבִיד הָכִי קָמִבַּעְיָא לֵהּ מִשּׁוּם כִּסּוּפָא הוּא וְהָא מִית לֵהּ וְלֵית לֵהּ כִּסּוּפָא אוֹ דִלְמָא מִשּׁוּם זִילוּתָא הוּא וְהָא אוֹזְלֵהּ
תָּא שְׁמַע רַבִּי מֵאִיר אוֹמֵר חֵרֵשׁ וְקָטָן יֵשׁ לָהֶן בֹּשֶׁת שׁוֹטֶה אֵין לוֹ בֹּשֶׁת אִי אָמְרַתְּ בִּשְׁלָמָא מִשּׁוּם זִילוּתָא הַיְנוּ דְּקָתָנֵי קָטָן אֶלָּא אִי אָמְרַתְּ מִשּׁוּם כִּסּוּפָא קָטָן בַּר בֹּשֶׁת הוּא
אֶלָּא מַאי מִשּׁוּם זִילוּתָא אֲפִלּוּ שׁוֹטֶה נָמֵי אָמְרִי שׁוֹטֶה אֵין לְךָ בֹּשֶׁת גְּדוֹלָה מִזּוֹ
מִכׇּל מָקוֹם נִפְשׁוֹט מִנַּהּ דְּמִשּׁוּם זִילוּתָא הוּא דְּאִי מִשּׁוּם כִּסּוּפָא קָטָן בַּר כִּסּוּפָא הוּא כִּדְאָמַר רַב פָּפָּא דְּמַכְלְמוּ לֵהּ וּמִכְּלַם הָכָא נָמֵי דְּמַכְלְמוּ לֵהּ וּמִכְּלַם
רַב פָּפָּא אָמַר הָכִי קָמִבַּעְיָא לֵהּ מִשּׁוּם כִּסּוּפָא דִידֵהּ הוּא וְהוּא מִית לֵהּ אוֹ דִלְמָא מִשּׁוּם בֹּשֶׁת מִשְׁפָּחָה
תָּא שְׁמַע חֵרֵשׁ וְקָטָן יֵשׁ לוֹ בֹּשֶׁת שׁוֹטֶה אֵין לוֹ בֹּשֶׁת אִי אָמְרַתְּ בִּשְׁלָמָא מִשּׁוּם בֹּשֶׁת מִשְׁפָּחָה הַיְנוּ דְּקָתָנֵי קָטָן אֶלָּא אִי אָמְרַתְּ מִשּׁוּם כִּסּוּפָא דִידֵהּ קָטָן בַּר בֹּשֶׁת הוּא
אֶלָּא מַאי מִשּׁוּם בֹּשֶׁת דִּבְנֵי מִשְׁפָּחָה אֲפִלּוּ שׁוֹטֶה נָמֵי שׁוֹטֶה אֵין לְךָ בֹּשֶׁת גְּדוֹלָה מִזּוֹ
מִכׇּל מָקוֹם נִפְשׁוֹט מִנַּהּ דְּמִשּׁוּם בֹּשֶׁת מִשְׁפָּחָה דְּאִי מִשּׁוּם כִּסּוּפָא קָטָן בַּר כִּסּוּפָא הוּא אָמַר רַב פָּפָּא אִין דְּמַכְלְמוּ לֵהּ וּמִכְּלַם
וְהָתַנְיָא רַבִּי אוֹמֵר חֵרֵשׁ יֵשׁ לוֹ בֹּשֶׁת שׁוֹטֶה אֵין לוֹ בֹּשֶׁת קָטָן פְּעָמִים יֵשׁ לוֹ פְּעָמִים אֵין לוֹ הָא דְּמַכְלְמוּ לֵהּ וּמִכְּלַם הָא דְּמַכְלְמוּ לֵהּ וְלָא מִכְּלַם
הַמְבַיֵּשׁ אֶת הַסּוֹמֵא וְכוּ' מַתְנִיתִין דְּלָא כְּרַבִּי יְהוּדָה דְּתַנְיָא רַבִּי יְהוּדָה אוֹמֵר סוֹמֵא אֵין לוֹ בֹּשֶׁת וְכָךְ הָיָה רַבִּי יְהוּדָה פּוֹטֵר מֵחַיָּבֵי גָלִיּוֹת וּמֵחַיָּבֵי מַלְקִיּוֹת וּמֵחַיָּבֵי מִיתוֹת בֵּית דִּין
מַאי טַעְמָא דְּרַבִּי יְהוּדָה גָּמַר עֵינֶךָ עֵינֶךָ מֵעֵדִים זוֹמְמִין מָה הָתָם סוֹמִין לָא אַף הָכָא סוֹמִין לָא
מֵחַיָּבֵי גָלִיּוֹת דְּתַנְיָא בְּלֹא רְאוֹת פְּרָט לַסּוֹמֵא דִּבְרֵי רַבִּי יְהוּדָה רַבִּי מֵאִיר אוֹמֵר לְרַבּוֹת אֶת הַסּוֹמֵא
מַאי טַעְמָא דְּרַבִּי יְהוּדָה אָמַר לָךְ וַאֲשֶׁר יָבֹא אֶת רֵעֵהוּ בַיַּעַר לַחְטֹב עֵצִים וַאֲפִלּוּ סוֹמֵא כְּתַב רַחֲמָנָא בְּלֹא רְאוֹת לְמַעוֹטֵי
וְרַבִּי מֵאִיר כְּתַב רַחֲמָנָא בְּלֹא רְאוֹת לְמַעוֹטֵי וּכְתַב רַחֲמָנָא בִּבְלִי דַעַת לְמַעוֹטֵי הָוֵי מִעוּט אַחַר מִעוּט וְאֵין מִעוּט אַחַר מִעוּט אֶלָּא לְרַבּוֹת
וְרַבִּי יְהוּדָה הָהוּא בִּבְלִי דַעַת פְּרָט לְמִתְכַּוֵּן הוּא דַּאֲתָא
חַיָּבֵי מִיתוֹת בֵּית דִּין אָתְיָא רֹצֵחַ רֹצֵחַ מֵחַיָּבֵי גָלִיּוֹת
חַיָּבֵי מַלְקִיּוֹת אָתְיָא רָשָׁע רָשָׁע מֵחַיָּבֵי מִיתוֹת בֵּית דִּין
תַּנְיָא אִדַּךְ רַבִּי יְהוּדָה אוֹמֵר סוֹמֵא אֵין לוֹ בֹּשֶׁת

 *** דף פז. *** 

וְכֵן הָיָה רַבִּי יְהוּדָה פּוֹטְרוֹ מִכׇּל דִּינִים שֶׁבַּתּוֹרָה מַאי טַעְמָא דְּרַבִּי יְהוּדָה אָמַר קְרָא וְשָׁפְטוּ הָעֵדָה בֵּין הַמַּכֶּה וּבֵין גֹּאֵל הַדָּם עַל הַמִּשְׁפָּטִים הָאֵלֶּה כֹּל שֶׁיֶּשְׁנוֹ בְּמַכֶּה וּבְגוֹאֵל הַדָּם יֶשְׁנוֹ בְּמִשְׁפָּטִים כֹּל שֶׁאֵינוֹ בְּמַכֶּה וּבַגּוֹאֵל הַדָּם אֵינוֹ בְּמִשְׁפָּטִים
תַּנְיָא אִדַּךְ רַבִּי יְהוּדָה אוֹמֵר סוֹמֵא אֵין לוֹ בֹּשֶׁת וְכֵן הָיָה רַבִּי יְהוּדָה פּוֹטְרוֹ מִכׇּל מִצְוֹת הָאֲמוּרוֹת בַּתּוֹרָה אָמַר רַב שִׁישָׁא בְּרֵהּ דְּרַב אִידִי מַאי טַעְמָא דְּרַבִּי יְהוּדָה אָמַר קְרָא וְאֵלֶּה הַמִּצְוֹת הַחֻקִּים וְהַמִּשְׁפָּטִים כֹּל שֶׁיֶּשְׁנוֹ בְּמִשְׁפָּטִים יֶשְׁנוֹ בְּמִצְוֹת וְחֻקִּים וְכֹל שֶׁאֵינוֹ בְּמִשְׁפָּטִים אֵינוֹ בְּמִצְוֹת וְחֻקִּים
אָמַר רַב יוֹסֵף מֵרֵישׁ הֲוָה אָמֵינָא מַאן דְּאָמַר הֲלָכָה כְּרַבִּי יְהוּדָה דְּאָמַר סוֹמֵא פָּטוּר מִן הַמִּצְוֹת קָא עָבֵדְנָא יוֹמָא טָבָא לְרַבָּנַן מַאי טַעְמָא דְּלָא מִפַּקַּדְנָא וְקָא עָבֵדְנָא מִצְוֹת
וְהַשְׁתָּא דִּשְׁמַעִית לְהָא דְּרַבִּי חֲנִינָא דְּאָמַר רַבִּי חֲנִינָא גָּדוֹל הַמְצֻוֶּה וְעוֹשֶׂה מִמִּי שֶׁאֵינוֹ מְצֻוֶּה וְעוֹשֶׂה מַאן דְּאָמַר לִי אֵין הֲלָכָה כְּרַבִּי יְהוּדָה עָבֵדְנָא יוֹמָא טָבָא לְרַבָּנַן מַאי טַעְמָא דְּכִי מִפַּקַּדְנָא אִית לִי אַגְרָא טְפֵי
מַתְנִי' זֶה חֹמֶר בָּאָדָם מִבַּשּׁוֹר שֶׁהָאָדָם מְשַׁלֵּם נֶזֶק צַעַר רִפּוּי שֶׁבֶת וּבֹשֶׁת וּמְשַׁלֵּם דְּמֵי וְלָדוֹת וְשׁוֹר אֵינוֹ מְשַׁלֵּם אֶלָּא נֶזֶק וּפָטוּר מִדְּמֵי וְלָדוֹת
הַמַּכֶּה אֶת אָבִיו וְאֶת אִמּוֹ וְלֹא עָשָׂה בָּהֶן חַבּוּרָה וְחוֹבֵל בַּחֲבֵרוֹ בְּיוֹם הַכִּפּוּרִים חַיָּב בְּכֻלָּן
הַחוֹבֵל בְּעֶבֶד עִבְרִי חַיָּב בְּכֻלָּן חוּץ מִן הַשֶּׁבֶת בִּזְמַן שֶׁהוּא שֶׁלּוֹ הַחוֹבֵל בְּעֶבֶד כְּנַעֲנִי שֶׁל אֲחֵרִים חַיָּב בְּכֻלָּן רַבִּי יְהוּדָה אוֹמֵר אֵין לַעֲבָדִים בֹּשֶׁת
חֵרֵשׁ שׁוֹטֶה וְקָטָן פְּגִיעָתָן רָעָה הַחוֹבֵל בָּהֶן חַיָּב וְהֵם שֶׁחָבְלוּ בַּאֲחֵרִים פְּטוּרִין
הָעֶבֶד וְהָאִשָּׁה פְּגִיעָתָן רָעָה הַחוֹבֵל בָּהֶם חַיָּב וְהֵם שֶׁחָבְלוּ בַּאֲחֵרִים פְּטוּרִין אֲבָל מְשַׁלְּמִין לְאַחַר זְמַן נִתְגָּרְשָׁה הָאִשָּׁה נִשְׁתַּחְרֵר הָעֶבֶד חַיָּבִין לְשַׁלֵּם
הַמַּכֶּה אָבִיו וְאִמּוֹ וְעָשָׂה בָּהֶן חַבּוּרָה וְהַחוֹבֵל בַּחֲבֵרוֹ בְּשַׁבָּת פָּטוּר מִכֻּלָּן מִפְּנֵי שֶׁהוּא נִדּוֹן בְּנַפְשׁוֹ
וְהַחוֹבֵל בְּעֶבֶד כְּנַעֲנִי שֶׁלּוֹ פָּטוּר מִכֻּלָּן
גְּמָ' בְּעָא מִנֵּהּ רַבִּי אֶלְעָזָר מֵרַב הַחוֹבֵל בְּבַת קְטַנָּה שֶׁל אֲחֵרִים חֲבָלָה לְמִי
מִי אָמְרִינַן כֵּוָן דְּאַקְנִי לֵהּ רַחֲמָנָא שֶׁבַח נְעוּרִים לְאָב חֲבָלָה נָמֵי דַּאֲבוּהּ הָוֵי מַאי טַעְמָא דְּהָא אַפְחֲתַהּ מִכַּסְפַּהּ אוֹ דִילְמָא שֶׁבַח נְעוּרִים הוּא דְּאַקְנִי לֵהּ רַחֲמָנָא דְּאִי בָּעֵי לְמִמְסַר לַהּ לְמֻכֵּה שְׁחִין מָצֵי מָסַר אֲבָל חֲבָלָה כֵּוָן דְּאִי בָּעֵי מִ(ת)חְבַּל בַּהּ לָא מָצֵי חָבֵל לָא (קַנְיֵהּ) [אַקְנִי] לֵהּ רַחֲמָנָא

 *** דף פז: *** 

אֲמַר לֵהּ לֹא זִכְּתָה תּוֹרָה לָאָב אֶלָּא שֶׁבַח נְעוּרִים בִּלְבָד אֵיתִיבֵהּ הַחוֹבֵל בְּעֶבֶד עִבְרִי חַיָּב בְּכֻלָּן חוּץ מִן הַשֶּׁבֶת בִּזְמַן שֶׁהוּא שֶׁלּוֹ אָמַר אַבָּיֵי מוֹדֶה רַב בְּשֶׁבֶת דְּמַעֲשֵׂה יָדֶיהָ עַד שְׁעַת בַּגְרוּת דַּאֲבוּהּ הָוֵי
אֵיתִיבֵהּ הַחוֹבֵל בִּבְנוֹ גָּדוֹל יִתֵּן לוֹ מִיָּד בִּבְנוֹ קָטָן יַעֲשֶׂה לוֹ סְגֻלָּה הַחוֹבֵל בְּבִתּוֹ קְטַנָּה פָּטוּר וְלֹא עוֹד אֶלָּא אֲחֵרִים שֶׁחָבְלוּ בָּהּ חַיָּבִין לִתֵּן לְאָבִיהָ הָכִי נָמֵי בְּשֶׁבֶת
וּבִבְנוֹ גָּדוֹל יִתֵּן לוֹ מִיָּד וּרְמִינְהוּ הַחוֹבֵל בְּבָנָיו וּבִבְנוֹתָיו שֶׁל אֲחֵרִים גְּדוֹלִים יִתֵּן לָהֶם מִיָּד קְטַנִּים יַעֲשֶׂה לָהֶם סְגֻלָּה בְּבָנָיו וּבִבְנוֹתָיו שֶׁלּוֹ פָּטוּר
אָמְרִי לָא קַשְׁיָא כָּאן כְּשֶׁסְּמוּכִים עַל שֻׁלְחָנוֹ כָּאן כְּשֶׁאֵין סְמוּכִין עַל שֻׁלְחָנוֹ
בְּמַאי אוֹקֵמְתַּהּ לְקַמַּיְתָא בְּשֶׁאֵין סְמוּכִין עַל שֻׁלְחָנוֹ אִי הָכִי אֵימָא סֵיפָא הַחוֹבֵל בְּבִתּוֹ הַקְּטַנָּה פָּטוּר וְלֹא עוֹד אֶלָּא אֲחֵרִים שֶׁחָבְלוּ בָּהּ חַיָּבִין לִתֵּן לְאָבִיהָ לְדִידַהּ בָּעֵי לְמִתַּב לַהּ דְּבַעְיָא מְזוֹנֵי
וַאֲפִלּוּ לְמַאן דְּאָמַר יָכוֹל הָרַב לוֹמַר לָעֶבֶד עֲשֵׂה עִמִּי וְאֵינִי זָנָךְ הָנֵי מִלֵּי בְּעֶבֶד כְּנַעֲנִי דְּאָמַר לֵהּ עֲבֵד עֲבִידְתָּא כֻּלֵּי יוֹמָא וּלְאוּרְתָּא זִיל סְחַר וֶאֱכֹל אֲבָל עֶבֶד עִבְרִי דִּכְתִיב כִּי טוֹב לוֹ עִמָּךְ עִמְּךָ בְּמַאֲכָל עִמְּךָ בְּמִשְׁתֶּה לֹא כׇּל שֶׁכֵּן בִּתּוֹ
כִּדְאָמַר רָבָא בְּרֵהּ דְּרַב עֻלָּא לֹא נִצְרְכָה אֶלָּא לְהַעְדָּפָה הָכָא נָמֵי לָא נִצְרְכָה אֶלָּא לְהַעְדָּפָה
בְּמַאי אוֹקֵימְתַּאּ לְבָתְרָיְתָא בִּסְמוּכִין עַל שֻׁלְחָנוֹ גְּדוֹלִים יִתֵּן לָהֶם מִיָּד קְטַנִּים יַעֲשֶׂה לָהֶם סְגֻלָּה אַמַּאי לַאֲבִיהֶם בָּעֵי לְמִתַּב
אָמְרִי כִּי קָא קָפֵד בְּמִדֵּי דְּקָא חָסַר בְּמִדֵּי דַּאֲתָא מֵעָלְמָא לָא קָפֵד
וְהָא מְצִיאָה דְּמֵעָלְמָא קָאָתֵי לְהוּ וְקָא קָפֵד אָמְרִי רַוְחָא דְּקָאָתֵי לְהוּ מֵעָלְמָא וְלֵית לְהוּ צַעֲרָא דְּגוּפַיְהוּ בְּגַוַּהּ קָפֵד אֲבָל חֲבָלָה דְּאִית לְהוּ צַעֲרָא דְּגוּפַיְהוּ וּמֵעָלְמָא קָאָתֵי לְהוּ לָא קָפֵד
וְהָא הָתָם דְּאִית לַהּ צַעֲרָא דְּגוּפָא וּמֵעָלְמָא קָאָתֵי לַהּ וְקָא קָפֵד דְּקָתָנֵי וְלֹא עוֹד אֶלָּא (אֲפִלּוּ) אֲחֵרִים שֶׁחָבְלוּ בָּהּ חַיָּבִין לִתֵּן לְאָבִיהָ
אָמְרִי הָתָם דְּגַבְרָא קַפְדָנָא הוּא דְּהָא אֵין סְמוּכִין עַל שֻׁלְחָנוֹ אֲפִלּוּ בְּמִדֵּי דְּאָתֵי לְהוּ מֵעָלְמָא קָפֵד הָכָא דְּלָאו גַּבְרָא קַפְדָנָא הוּא דְּהָא סְמוּכִין עַל שֻׁלְחָנוֹ כִּי קָא קָפֵד בְּמִדֵּי דְּקָא חָסַר לֵהּ בְּמִדֵּי דְּאָתֵי לְהוּ מֵעָלְמָא לָא קָפֵד
מַאי סְגֻלָּה רַב חִסְדָּא אָמַר סֵפֶר תּוֹרָה רַבָּה בַּר רַב הוּנָא אָמַר דִּקְלָא דְּאָכֵל מִנֵּהּ תַּמְרֵי
וְכֵן אָמַר רֵישׁ לָקִישׁ לֹא זִכְּתָה תּוֹרָה לָאָב אֶלָּא שֶׁבַח נְעוּרִים בִּלְבָד וְרַבִּי יוֹחָנָן אָמַר אֲפִלּוּ פְּצִיעָה
פְּצִיעָה סָלְקָא דַּעְתָּךְ אֲפִלּוּ רַבִּי אֶלְעָזָר לָא קָמִבַּעְיָא לֵהּ אֶלָּא חֲבָלָה

 *** דף פח. *** 

דְּאַפְחֲתַהּ מִכַּסְפַּהּ אֲבָל פְּצִיעָה דְּלָא אַפְחֲתַהּ מִכַּסְפַּהּ לָא קָמִבַּעְיָא לֵהּ
אָמַר רַבִּי יוֹסֵי בַּר חֲנִינָא שֶׁפְּצָעָהּ בְּפָנֶיהָ וְאַפְחֲתַהּ מִכַּסְפַּהּ
הַחוֹבֵל בְּעֶבֶד כְּנַעֲנִי שֶׁל אֲחֵרִים חַיָּב וְכוּ' מַאי טַעְמָא דְּרַבִּי יְהוּדָה אָמַר קְרָא כִּי יִנָּצוּ אֲנָשִׁים יַחְדָּו אִישׁ וְאָחִיו בְּמִי שֶׁיֵּשׁ לוֹ אַחְוָה יָצָא עֶבֶד שֶׁאֵין לוֹ אַחְוָה וְרַבָּנַן אָחִיו הוּא בְּמִצְוֹת
אֶלָּא מֵעַתָּה לְרַבִּי יְהוּדָה זוֹמְמֵי עֶבֶד לֹא יֵהָרְגוּ דִּכְתִיב וַעֲשִׂיתֶם לוֹ כַּאֲשֶׁר זָמַם לַעֲשׂוֹת לְאָחִיו אָמַר רָבָא אָמַר רַב שֵׁשֶׁת אָמַר קְרָא וּבִעַרְתָּ הָרָע מִקִּרְבֶּךָ מִכׇּל מָקוֹם
אֶלָּא מֵעַתָּה לְרַבָּנַן עֶבֶד יְהֵא כָּשֵׁר לַמַּלְכוּת אָמְרִי וּלְטַעְמָךְ תִּקְשֵׁי לָךְ גֵּר לְדִבְרֵי הַכֹּל אֶלָּא אָמַר קְרָא מִקֶּרֶב אַחֶיךָ מִמֻּבְחָר שֶׁבְּאַחֶיךָ
אֶלָּא מֵעַתָּה לְרַבָּנַן יְהֵא עֶבֶד כָּשֵׁר לְעֵדוּת דִּכְתִיב וְהִנֵּה עֵד שֶׁקֶר הָעֵד שֶׁקֶר עָנָה בְאָחִיו
אָמַר עֻלָּא עֵדוּת לָא מָצֵית אָמְרַתְּ אָתְיָא עֵדוּת בְּקַל וָחֹמֶר מֵאִשָּׁה וּמָה אִשָּׁה שֶׁהִיא רְאוּיָה לָבֹא בַּקָּהָל פְּסוּלָה לְעֵדוּת עֶבֶד שֶׁאֵינוֹ רָאוּי לָבֹא בַּקָּהָל אֵינוֹ דִּין שֶׁפָּסוּל לְעֵדוּת
מָה לְאִשָּׁה שֶׁכֵּן אֵינָהּ רְאוּיָה לְמִילָה תֹּאמַר בְּעֶבֶד שֶׁהוּא רָאוּי לְמִילָה קָטָן יוֹכִיחַ שֶׁיֶּשְׁנוֹ בְּמִילָה וּפָסוּל לְעֵדוּת
מָה לְקָטָן שֶׁאֵינוֹ בְּמִצְוֹת תֹּאמַר בְּעֶבֶד שֶׁהוּא בְּמִצְוֹת אִשָּׁה תּוֹכִיחַ שֶׁיֶּשְׁנָהּ בְּמִצְוֹת וּפְסוּלָה לְעֵדוּת
וְחָזַר הַדִּין לֹא רְאִי זֶה כִרְאִי זֶה וְלֹא רְאִי זֶה כִרְאִי זֶה הַצַּד הַשָּׁוֶה שֶׁבָּהֶן שֶׁכֵּן אֵינָן בְּכׇל הַמִּצְוֹת וּפְסוּלִין לְהָעִיד אַף אֲנִי אָבִיא אֶת הָעֶבֶד שֶׁאֵינוֹ בְּכׇל הַמִּצְוֹת וּפָסוּל לְהָעִיד
מָה לְהַצַּד הַשָּׁוֶה שֶׁבָּהֶם שֶׁכֵּן אֵינוֹ אִישׁ תֹּאמַר בְּעֶבֶד שֶׁהוּא אִישׁ
אֶלָּא תֵּיתֵי מִגַּזְלָן מָה לְגַזְלָן שֶׁכֵּן מַעֲשָׂיו גָּרְמוּ לוֹ תֹּאמַר בְּעֶבֶד שֶׁאֵין מַעֲשָׂיו גָּרְמוּ לוֹ
אֶלָּא תֵּיתֵי מִגַּזְלָן וּמֵחַד מֵהָנָךְ
מָר בְּרֵהּ דְּרָבִנָא אָמַר אָמַר קְרָא לֹא יוּמְתוּ אָבוֹת עַל בָּנִים לֹא יוּמְתוּ עַל פִּי אָבוֹת שֶׁאֵין לָהֶם חַיִס בָּנִים דְּאִי סָלְקָא דַּעְתָּךְ כִּדְאָמְרִינַן לֹא יוּמְתוּ אָבוֹת עַל בָּנִים בְּעֵדוּת בָּנִים לִכְתּוֹב רַחֲמָנָא לֹא יוּמְתוּ אָבוֹת עַל בְּנֵיהֶם מַאי בָּנִים שְׁמַע מִנַּהּ דְּלֹא יוּמְתוּ עַל פִּי אָבוֹת שֶׁאֵין לָהֶם חַיִס בָּנִים
אֶלָּא מֵעַתָּה וּבָנִים לֹא יוּמְתוּ עַל אָבוֹת הָכִי נָמֵי לֹא יוּמְתוּ עַל פִּי בָּנִים שֶׁאֵין לָהֶם חַיִס אָבוֹת אֶלָּא גֵּר הָכִי נָמֵי דְּפָסוּל לְעֵדוּת
אָמְרִי הָכִי הַשְׁתָּא גֵּר נְהִי דְּאֵין לוֹ חַיִס לְמַעְלָה לְמַטָּה יֵשׁ לוֹ חַיִס לְאַפּוֹקֵי עֶבֶד דְּאֵין לוֹ חַיִס לֹא לְמַעְלָה וְלֹא לְמַטָּה
דְּאִי סָלְקָא דַעְתָּךְ גֵּר פָּסוּל לְעֵדוּת לִכְתּוֹב רַחֲמָנָא לֹא יוּמְתוּ אָבוֹת עַל בְּנֵיהֶם לְכִדְאָמְרִינַן לֹא יוּמְתוּ בְּעֵדוּת בָּנִים וְנִכְתּוֹב רַחֲמָנָא וּבָנִים לֹא יוּמְתוּ עַל אָבוֹת דְּשָׁמְעַתְּ מִנַּהּ תְּרֵי חֲדָא לֹא יוּמְתוּ בָּנִים בְּעֵדוּת אָבוֹת וְאִדַּךְ לֹא יוּמְתוּ עַל פִּי בָּנִים שֶׁאֵין לָהֶם חַיִס אָבוֹת
וְעֶבֶד נָפְקָא לֵהּ בְּקַל וָחֹמֶר מִגֵּר וּמָה גֵּר דִּלְמַעְלָה הוּא דְּאֵין לוֹ חַיִס אֲבָל לְמַטָּה יֵשׁ לוֹ חַיִס פָּסוּל לְעֵדוּת עֶבֶד שֶׁאֵין לוֹ חַיִס לֹא לְמַעְלָה וְלֹא לְמַטָּה אֵינוֹ דִּין שֶׁיְּהֵא פָּסוּל לְעֵדוּת
אֶלָּא מִדִּכְתַב רַחֲמָנָא לֹא יוּמְתוּ אָבוֹת עַל בָּנִים דְּמַשְׁמַע לֹא יוּמְתוּ עַל פִּי אָבוֹת שֶׁאֵין לוֹ חַיִס בָּנִים שְׁמַע מִנַּהּ עֶבֶד שֶׁאֵין לוֹ חַיִס לֹא לְמַעְלָה וְלֹא לְמַטָּה הוּא דְּפָסוּל לְעֵדוּת אֲבָל גֵּר כֵּוָן דְּיֵשׁ לוֹ חַיִס לְמַטָּה כָּשֵׁר לְעֵדוּת
וְכִי תֵּימָא לִכְתּוֹב רַחֲמָנָא וּבָנִים לֹא יוּמְתוּ עַל אֲבוֹתֵיהֶם לְמָה לִי דִּכְתַב רַחֲמָנָא וּבָנִים לֹא יוּמְתוּ עַל אָבוֹת דְּמַשְׁמַע לֹא יוּמְתוּ עַל פִּי בָּנִים שֶׁאֵין לָהֶם חַיִס אָבוֹת אַיְּדֵי דִּכְתַב לָא יוּמְתוּ אָבוֹת עַל בָּנִים כְּתַב נָמֵי וּבָנִים לֹא יוּמְתוּ עַל אָבוֹת
חֵרֵשׁ שׁוֹטֶה וְקָטָן פְּגִיעָתָן רָעָה אִמֵּהּ דְּרַב שְׁמוּאֵל בַּר אַבָּא מֵהַגְרוֹנְיָא הֲוָת נְסִיבָא לֵהּ לְרַבִּי אַבָּא כְּתַבְתִּינְהוּ (לְנִכְסֵי) [לְנִכְסַהּ] לְרַב שְׁמוּאֵל בַּר אַבָּא בְּרַהּ בָּתַר דִּשְׁכִיבָא

 *** דף פח: *** 

אֲזַל רַב שְׁמוּאֵל בַּר אַבָּא קַמֵּהּ דְּרַבִּי יִרְמְיָה בַּר אַבָּא אוֹקְמֵהּ בְּנִכְסֵי אֲזַל רַבִּי אַבָּא אַמְרַהּ לְמִלְּתָא קַמֵּהּ דְּרַב הוֹשַׁעְיָא אֲזַל רַב הוֹשַׁעְיָא אַמְרַהּ קַמֵּהּ דְּרַב יְהוּדָה אֲמַר לֵהּ הָכִי אָמַר שְׁמוּאֵל הָאִשָּׁה שֶׁמָּכְרָה בְּנִכְסֵי מְלוֹג בְּחַיֵּי בַּעְלָהּ וָמֵתָה הַבַּעַל מוֹצִיא מִיַּד הַלָּקוֹחוֹת
אַמְרוּהָ קַמֵּהּ דְּרַבִּי יִרְמְיָה בַּר אַבָּא אֲמַר לְהוּ אֲנָא מַתְנִיתָא יָדַעְנָא דִּתְנַן הַכּוֹתֵב נְכָסָיו לִבְנוֹ לְאַחַר מוֹתוֹ הַבֵּן אֵינוֹ יָכוֹל לִמְכֹּר מִפְּנֵי שֶׁהֵן בִּרְשׁוּת הָאָב וְהָאָב אֵינוֹ יָכוֹל לִמְכֹּר מִפְּנֵי שֶׁהֵן כְּתוּבִין לַבֵּן מָכַר הָאָב מְכוּרִים עַד שֶׁיָּמוּת מָכַר הַבֵּן אֵין לוֹ לַלּוֹקֵחַ עַד שֶׁיָּמוּת הָאָב
כִּי מָיֵת אָב מִיהָא אִית לֵהּ לְלוֹקֵחַ וְאַף עַל גַּב דְּמֵת הַבֵּן בְּחַיֵּי אָב דְּלָא אֲתוֹ לִידֵי הַבֵּן
כְּרַבִּי שִׁמְעוֹן בֶּן לָקִישׁ דְּאָמַר לָא שְׁנָא מֵת הַבֵּן בְּחַיֵּי הָאָב דְּלָא אֲתוֹ לִידֵהּ דְּבֵן לָא שְׁנָא מֵת הָאָב בְּחַיֵּי הַבֵּן דַּאֲתוֹ לִידֵהּ דְּבֵן קָנָה לוֹקֵחַ
דְּאִתְּמַר מָכַר הַבֵּן בְּחַיֵּי הָאָב וּמֵת הַבֵּן בְּחַיֵּי הָאָב רַבִּי יוֹחָנָן אָמַר לֹא קָנָה לוֹקֵחַ רֵישׁ לָקִישׁ אָמַר קָנָה לוֹקֵחַ
רַבִּי יוֹחָנָן אָמַר לֹא קָנָה לוֹקֵחַ אָמַר לָךְ כִּי קָתָנֵי מַתְנִיתִין מָכַר הַבֵּן לֹא קָנָה לוֹקֵחַ עַד שֶׁיָּמוּת הָאָב וְכִי מָיֵת הָאָב אִית לֵהּ לְלוֹקֵחַ דְּלֹא מֵת הַבֵּן בְּחַיֵּי הָאָב דַּאֲתוֹ לִידֵי הַבֵּן אֲבָל מֵת הַבֵּן בְּחַיֵּי הָאָב דְּלָא אֲתוֹ לִידֵהּ דְּבֵן כִּי מָיֵת אָב נָמֵי לֵית לֵהּ לְלוֹקֵחַ
אַלְמָא קָא סָבַר קִנְיַן פֵּרוֹת כְּקִנְיַן הַגּוּף דָּמֵי וְכִי זַבֵּן לָאו דִּידֵהּ זַבֵּן
רַבִּי שִׁמְעוֹן בֶּן לָקִישׁ אוֹמֵר קָנָה לוֹקֵחַ כִּי קָתָנֵי מַתְנִיתִין מָכַר הַבֵּן אֵין לַלּוֹקֵחַ עַד שֶׁיָּמוּת הָאָב כִּי מָיֵת אָב מִיהַת אִית לֵהּ לְלוֹקֵחַ לָא שְׁנָא לָא מֵת הַבֵּן בְּחַיֵּי הָאָב דַּאֲתוֹ לִידֵהּ דְּבֵן וְלָא שְׁנָא מֵת הַבֵּן בְּחַיֵּי הָאָב דְּלָא אֲתוֹ לִידֵהּ דְּבֵן קָנָה לוֹקֵחַ
אַלְמָא קָסָבַר קִנְיַן פֵּרוֹת לָאו כְּקִנְיַן הַגּוּף דָּמֵי וְכִי (קָא) זַבֵּן דִּידֵהּ (קָא) זַבֵּן
וַאֲנַן הַשְׁתָּא בֵּין רַבִּי יִרְמְיָה בַּר אַבָּא וּבֵין רַב יְהוּדָה כְּרַבִּי שִׁמְעוֹן בֶּן לָקִישׁ סְבִירָא לְהוּ וְקָאָמַר רַבִּי יִרְמְיָה בַּר אַבָּא אִי סָלְקָא דַעְתָּךְ קִנְיַן פֵּרוֹת כְּקִנְיַן הַגּוּף דָּמֵי כִּי מָיֵת אָב וּמָיֵת הַבֵּן בְּחַיֵּי הָאָב אַמַּאי אִית לֵהּ לְלוֹקֵחַ כִּי (קָא) זַבֵּן הַאי לָאו דִּידֵהּ (קָא) זַבֵּן
אֶלָּא לָאו שְׁמַע מִנַּהּ קִנְיַן פֵּרוֹת לָאו כְּקִנְיַן הַגּוּף דָּמֵי
אַהְדְּרוּהָ לְקַמֵּהּ דְּרַב יְהוּדָה אֲמַר לְהוּ הָכִי אָמַר שְׁמוּאֵל זוֹ אֵינָהּ דּוֹמָה לְמִשְׁנָתֵנוּ
מַאי טַעְמָא אָמַר רַב יוֹסֵף בִּשְׁלָמָא אִי תָּנֵי אִפְּכָא הַכּוֹתֵב נְכָסָיו לְאָבִיו אִכָּא לְמִפְשַׁט מִנַּהּ דְּקִנְיַן פֵּרוֹת לָאו כְּקִנְיַן הַגּוּף דָּמֵי
אֶלָּא הַשְׁתָּא דְּקָתָנֵי הַכּוֹתֵב נְכָסָיו לִבְנוֹ מִשּׁוּם דְּרָאוּי לְיׇרְשׁוֹ הוּא
אֲמַר לֵהּ אַבָּיֵי אַטּוּ בְּרָא יָרֵת אַבָּא אַבָּא לָא יָרֵת בְּרָא אֶלָּא לְאַבְרוֹחִינְהוּ לְנִכְסֵי מִבְּרֵהּ קָא אָתֵי הָכָא נָמֵי לְאַבְרוֹחִינְהוּ לְנִכְסֵי מֵאֲחוּהּ אָתֵי
אֶלָּא מַאי אֵינָהּ דּוֹמָה לְמִשְׁנָתֵנוּ מִשּׁוּם תַּקָּנַת אוּשָׁא דְּאָמַר רַבִּי יוֹסֵי בַּר חֲנִינָא בְּאוּשָׁא הִתְקִינוּ הָאִשָּׁה שֶׁמָּכְרָה בְּנִכְסֵי מְלוֹג בְּחַיֵּי בַּעְלָהּ וּמֵתָה הַבַּעַל מוֹצִיא מִיַּד הַלָּקוֹחוֹת
אָמַר רַב אִידִי בַּר אָבִין אַף אֲנַן נָמֵי תְּנֵינָא מְעִידִים אָנוּ בְּאִישׁ פְּלוֹנִי שֶׁגֵּרַשׁ אֶת אִשְׁתּוֹ וְנָתַן כְּתֻבָּתָהּ

 *** דף פט. *** 

וַהֲרֵי הִיא תַּחְתָּיו וּמְשַׁמַּשְׁתּוֹ וְנִמְצְאוּ זוֹמְמִין אֵין אוֹמְרִים יְשַׁלְּמוּ כׇּל כְּתֻבָּתָהּ אֶלָּא טוֹבַת הֲנָאַת כְּתֻבָּתָהּ אֵיזֶהוּ טוֹבַת הֲנָאַת כְּתֻבָּתָהּ אוֹמְדִין כַּמָּה אָדָם רוֹצֶה לִתֵּן בִּכְתֻבָּה שֶׁל זוֹ שֶׁאִם נִתְאַרְמְלָה אוֹ נִתְגָּרְשָׁה וְאִם מֵתָה יִירָשֶׁנָּה בַּעֲלָהּ
וְאִי סָלְקָא דַעְתָּךְ לֵיתַהּ לְתַקָּנַת אוּשָׁא אַמַּאי יִירָשֶׁנָּה בַּעֲלָהּ תְּזַבֵּן כְּתֻבְּתַהּ לִגְמָרֵי
אָמַר אַבָּיֵי אִם אָמְרוּ בְּנִכְסֵי מְלוֹג יֹאמְרוּ בְּנִכְסֵי צֹאן בַּרְזֶל
אָמַר אַבָּיֵי טוֹבַת הֲנָאָה הוֹאִיל וַאֲתָא לְיָדַן נֵימָא בַּהּ מִלְּתָא טוֹבַת הֲנָאָה לְאִשָּׁה הָוְיָא דְּאִי סָלְקָא דַעְתָּךְ לְבַעַל הָוְיָא לֵימְרוּ לַהּ עֵדִים מַאי אַפְסֵדְנִּךְ אִי הֲוָה מְזַבְּנַתְּ לַהּ לְטוֹבַת הֲנָאָה בַּעַל הֲוָה שָׁקֵל מִנִּךְ אָמַר רַב שַׁלְמַן מִשּׁוּם דְּאִכָּא רְוַח בֵּיתָא
אָמַר רָבָא הִלְכְתָא טוֹבַת הֲנָאָה לָאִשָּׁה וְאֵין הַבַּעַל אוֹכֵל פֵּרוֹת מַאי טַעְמָא פֵּרָא תַּקִּינוּ לֵהּ רַבָּנַן פֵּרָא דְפֵירָא לָא תַּקִּינוּ לֵהּ רַבָּנַן
כִּי אֲתָא רַב פָּפָּא וְרַב הוּנָא בְּרֵהּ דְּרַב יְהוֹשֻׁעַ מִבֵּי רַב אָמְרִי תְּנֵינָא לְתַקָּנַת אוּשָׁא הָעֶבֶד וְהָאִשָּׁה פְּגִיעָתָן רָעָה הַחוֹבֵל בָּהֶן חַיָּב וְהֵם שֶׁחָבְלוּ בַּאֲחֵרִים פְּטוּרִין וְאִי סָלְקָא דַעְתָּךְ לֵיתַהּ לְתַקָּנַת אוּשָׁא תְּזַבֵּן נִכְסֵי מְלוֹג וְתִתֵּן לֵהּ
וּלְטַעְמָךְ נְהִי נָמֵי דְּאִיתַהּ לְתַקָּנַת אוּשָׁא וְלָא מָצֵי מְזַבְּנָה לִגְמָרֵי תְּזַבֵּן לְנִכְסֵי מְלוֹג בְּטוֹבַת הֲנָאָה וְתִתֵּן לֵהּ אֶלָּא דְּלֵית לַהּ הָכִי נָמֵי דְּלֵית לַהּ
וּתְזַבֵּן כְּתֻבְּתַהּ בְּטוֹבַת הֲנָאָה וְתִתֵּן לֵהּ הָא מַנִּי רַבִּי מֵאִיר הִיא דְּאָמַר אָסוּר לוֹ לְאָדָם שֶׁיְּשַׁהֶא אֶת אִשְׁתּוֹ אֲפִלּוּ שָׁעָה אַחַת בְּלֹא כְּתֻבָּה
וְטַעְמָא מַאי כְּדֵי שֶׁלֹּא תְּהֵא קַלָּה בְּעֵינָיו לְהוֹצִיאָהּ הָכָא לָא מְגָרֵשׁ לַהּ דְּאִי מְגָרֵשׁ לַהּ אָתוּ הָנָךְ דְּזָבְנִי גָּבוּ לַהּ לִכְתֻבְּתַהּ מִנֵּהּ
אֶלָּא טוֹבַת הֲנָאָה מִלֵּי נִינְהוּ וּמִלֵּי לָא מִשְׁתַּעְבְּדִי
אַלְּמָה לָא מִלֵּי דְּמִזְדַּבְּנִי בְּדִינָרֵי נִינְהוּ אֶלָּא מִשּׁוּם דִּשְׁמוּאֵל דְּאָמַר שְׁמוּאֵל הַמּוֹכֵר שְׁטַר חוֹב לַחֲבֵרוֹ וְחָזַר וּמְחָלוֹ מָחוּל וַאֲפִלּוּ יוֹרֵשׁ מוֹחֵל
אָמְרִי זַבּוֹנֵי [תְּ]זַבֵּן וְתִתֵּן לֵהּ וְאִי מָחֲלָה לֵהּ לְגַבֵּי בַעַל תִּמְחֲלַהּ
אָמְרִי כֹּל לְגַבֵּי בַעַל וַדַּאי מָחֲלָה לֵהּ (וְאַפְסְדִנֵּהּ לְהָהוּא זְבִינָא בְּיָדַיִם לָא אַפְסְדִינְהוּ) [וְאַפְסוֹדֵהּ לְהָהוּא זָבוֹנָא בְּיָדַיִם לָא מַפְסְדִינַן לֵהּ]
וְכִי תֵּימָא (זְבִינָא) [תְּזַבְּנַהּ] נִהֲלֵהּ לְהָהוּא דַּחֲבַלָה בֵּהּ בְּטוֹבַת הֲנָאָה

 *** דף פט: *** 

דְּאִי מָחֲלָה לְגַבֵּי בַעַל לָא קָא מַפְסֵד דְּהַשְׁתָּא נָמֵי לָא מִדֵּי קָא יָהֲבָה לֵהּ סוֹף סוֹף כֹּל לְגַבֵּי בַעַל וַדַּאי מָחֲלָה וְאַטְרוֹחֵי בֵּי דִינָא בִּכְדִי לָא מַטְרְחִינַן
אֶלָּא הָא דְּתַנְיָא וְכֵן הִיא שֶׁחָבְלָה בְּבַעְלָהּ לֹא הִפְסִידָה כְּתֻבָּתָהּ אַמַּאי תְּזַבְּנִנַּהּ נִהֲלֵהּ לִכְתֻבְּתַהּ לְבַעְלַהּ בְּטוֹבַת הֲנָאָה בְּהָא חֲבָלָה דְּאִי מָחֲלָה לְגַבֵּי בַעַל לֵיכָּא פְּסֵידָא
הָא וַדַּאי רַבִּי מֵאִיר הִיא דְּאָמַר אָסוּר לְאָדָם שֶׁיְּשַׁהֶא אֶת אִשְׁתּוֹ אֲפִלּוּ שָׁעָה אַחַת בְּלֹא כְּתֻבָּה
וְטַעְמָא מַאי כְּדֵי שֶׁלֹּא תְּהֵא קַלָּה בְּעֵינָיו לְהוֹצִיאָהּ הָכָא מְגָרֵשׁ לַהּ וְגָבֵי לֵהּ בַּחֲבָלֵהּ מִנַּהּ אִי הָכִי הַשְׁתָּא נָמֵי מְגָרֵשׁ לַהּ וְגָבֵי לֵהּ בַּחֲבָלֵהּ מִנַּהּ
כְּגוֹן דִּנְפִישָׁ[א] כְּתֻבְּתַהּ דְּמִשּׁוּם הָהוּא פֻּרְתָּא לָא מַפְסֵד טוּבָא
וְאִי דִּנְפִישָׁא כְּתֻבְּתַהּ מִכְּתֻבָּה דְּאוֹרָיְתָא נוֹקְמַהּ אַכְּתֻבָּה דְּאוֹרָיְתָא וְאִדַּךְ תְּזַבְּנַהּ נִהֲלֵהּ בַּחֲבָלֵהּ
כְּגוֹן דְּלָא נְפִישָׁא כְּתֻבְּתַהּ מִכְּתֻבָּה דְּאוֹרָיְתָא דְּהָוֵי חֲבָלֵהּ אַרְבְּעָה זוּזֵי דְּמִשּׁוּם אַרְבְּעָה זוּזֵי לָא מַפְסֵד עֶשְׂרִים וְחַמְשָׁה
אֶלָּא הָא דְּתַנְיָא כְּשֵׁם שֶׁלֹּא תִּמְכֹּר וְהִיא תַּחְתָּיו כָּךְ לֹא תַּפְסִיד וְהִיא תַּחְתָּיו וְהָא זִמְנִין מַשְׁכַּח לַהּ דְּמַפְסְדָא וְהֵיכִי דָּמֵי כְּגוֹן דִּנְפִישָׁא כְּתֻבְּתַהּ מִכְּתֻבָּה דְּאוֹרָיְתָא
אָמַר רָבָא סֵיפָא אֲתָאן לִכְתֻבַּת בְּנִין דִּכְרִין
וְהָכִי קָתָנֵי כְּשֵׁם שֶׁהַמּוֹכֶרֶת כְּתֻבָּתָהּ לַאֲחֵרִים לֹא הִפְסִידָה כְּתֻבַּת בְּנִין דִּכְרִין מַאי טַעְמָא זוּזֵי הוּא דְּאַנְסוּהָ כָּךְ מוֹכֶרֶת כְּתֻבָּתָהּ לְבַעְלָהּ לֹא הִפְסִידָה כְּתֻבַּת בְּנִין דִּכְרִין מַאי טַעְמָא זוּזֵי הוּא דְּאַנְסוּהָ
לֵימָא תַּקָּנַת אוּשָׁא תַּנָּאֵי הִיא דְּתָנֵי חֲדָא עַבְדֵי מְלוֹג יוֹצְאִין בְּשֵׁן וָעַיִן לָאִשָּׁה אֲבָל לֹא לָאִישׁ וְתַנְיָא אִדַּךְ לֹא לָאִישׁ וְלֹא לָאִשָּׁה
סַבְרוּהָ דְּכֻלֵּי עָלְמָא קִנְיַן פֵּרוֹת לָאו כְּקִנְיַן הַגּוּף דָּמֵי מַאי לָאו בְּהָא קָא מִפַּלְגִי דְּמַאן דְּאָמַר לָאִשָּׁה לֵית לֵהּ תַּקָּנַת אוּשָׁא וּמַאן דְּאָמַר לֹא לָאִישׁ וְלֹא לָאִשָּׁה אִית לֵהּ תַּקָּנַת אוּשָׁא
לָא דְּכֻלֵּי עָלְמָא אִית לְהוּ תַּקָּנַת אוּשָׁא אֶלָּא כָּאן קֹדֶם תַּקָּנָה כָּאן לְאַחַר תַּקָּנָה
וְאִי בָּעֵית אֵימָא אִדֵּי וְאִדֵּי לְאַחַר תַּקָּנָה וְאִית לְהוּ תַּקָּנַת אוּשָׁא אֶלָּא לְמַאן דְּאָמַר לָאִשָּׁה וְלֹא לָאִישׁ מַאי טַעְמָא כִּדְרָבָא דְּאָמַר רָבָא

 *** דף צ. *** 

הֶקְדֵּשׁ חָמֵץ וְשִׁחְרוּר מַפְקִיעִים מִידֵי שִׁעְבּוּד
לֵימָא דְּרָבָא תַּנָּאֵי הִיא לָא דְּכֻלֵּי עָלְמָא אִית לְהוּ דְּרָבָא וְהָכָא אַלְמוּהּ רַבָּנַן לְשִׁעְבּוּדָא דְבַעַל
וְאִיבָּעֵית אֵימָא דְּכֻלֵּי עָלְמָא לֵית לְהוּ לְהָנֵי תַּנָּאֵי תַּקָּנַת אוּשָׁא וְהָכָא בְּקִנְיַן פֵּרוֹת כְּקִנְיַן הַגּוּף דָּמֵי קָמִפַּלְגִי
וּבִפְלֻגְתָּא דְּהָנֵי תַּנָּאֵי דְּתַנְיָא הַמּוֹכֵר עַבְדּוֹ לְאַחֵר וּפָסַק עִמּוֹ עַל מְנָת שֶׁיְּשַׁמְּשֶׁנּוּ שְׁלֹשִׁים יוֹם
רַבִּי מֵאִיר אוֹמֵר רִאשׁוֹן יֶשְׁנוֹ בְּדִין יוֹם אוֹ יוֹמַיִם מִפְּנֵי שֶׁהוּא תַּחְתָּיו קָסָבַר קִנְיַן פֵּרוֹת כְּקִנְיַן הַגּוּף דָּמֵי
רַבִּי יְהוּדָה אוֹמֵר שֵׁנִי יֶשְׁנוֹ בְּדִין יוֹם אוֹ יוֹמַיִם מִפְּנֵי שֶׁהוּא כַּסְפּוֹ קָסָבַר קִנְיַן פֵּרוֹת לָאו כְּקִנְיַן הַגּוּף דָּמֵי
רַבִּי יוֹסֵי אוֹמֵר שְׁנֵיהֶם יֶשְׁנָן בְּדִין יוֹם אוֹ יוֹמַיִם זֶה מִפְּנֵי שֶׁהוּא תַּחְתָּיו וְזֶה מִפְּנֵי שֶׁהוּא כַּסְפּוֹ מְסַפְּקָא לֵהּ קִנְיַן פֵּרוֹת אִי כְּקִנְיַן הַגּוּף דָּמֵי אִי לָאו כְּקִנְיַן הַגּוּף דָּמֵי וְסָפֵק נְפָשׁוֹת לְהָקֵל
רַבִּי אֱלִיעֶזֶר אוֹמֵר שְׁנֵיהֶם אֵינָן בְּדִין יוֹם אוֹ יוֹמַיִם זֶה לְפִי שֶׁאֵינוֹ תַּחְתָּיו וְזֶה לְפִי שֶׁאֵינוֹ כַּסְפּוֹ
אָמַר רָבָא מַאי טַעְמָא דְּרַבִּי אֱלִיעֶזֶר אָמַר קְרָא כִּי כַסְפּוֹ הוּא כַּסְפּוֹ הַמְיֻחָד לוֹ
כְּמַאן אָזְלָא הָא דְּאָמַר אַמֵּימָר אִישׁ וְאִשָּׁה שֶׁמָּכְרוּ בְּנִכְסֵי מְלוֹג לֹא עָשׂוּ וְלֹא כְּלוּם כְּמַאן כְּרַבִּי אֱלִיעֶזֶר
מַאן תְּנָא לְהָא דְּתָנוּ רַבָּנַן מִי שֶׁחֶצְיוֹ עֶבֶד וְחֶצְיוֹ בֶּן חוֹרִין וְכֵן עֶבֶד שֶׁל שְׁנֵי שֻׁתָּפִין אֵין יוֹצְאִין בְּרָאשֵׁי אֵבָרִים שֶׁאֵינָן חוֹזְרִין אֲמַר לֵהּ רַב מָרְדֳּכַי לְרַב אָשֵׁי הָכִי אָמְרִי מִשְּׁמֵהּ דְּרָבָא רַבִּי אֱלִיעֶזֶר הִיא
מִי לָא אָמַר רַבִּי אֱלִיעֶזֶר כַּסְפּוֹ הַמְיֻחָד לוֹ הָכָא נָמֵי עַבְדּוֹ הַמְיֻחָד לוֹ
מַתְנִי' הַתּוֹקֵעַ לַחֲבֵרוֹ נוֹתֵן לוֹ סֶלַע רַבִּי יְהוּדָה אוֹמֵר מִשּׁוּם רַבִּי יוֹסֵי הַגְּלִילִי מָנֶה סְטָרוֹ נוֹתֵן לוֹ מָאתַיִם זוּז לְאַחַר יָדוֹ נוֹתֵן לוֹ אַרְבַּע מֵאוֹת זוּז
צָרַם בְּאׇזְנוֹ תָּלַשׁ בִּשְׂעָרוֹ רָקַק וְהִגִּיעַ בּוֹ רֻקּוֹ הֶעֱבִיר טַלִּיתוֹ מִמֶּנּוּ פָּרַע רֹאשׁ הָאִשָּׁה בַּשּׁוּק נוֹתֵן לוֹ אַרְבַּע מֵאוֹת זוּז

 *** דף צ: *** 

זֶה הַכְּלָל הַכֹּל לְפִי כְּבוֹדוֹ אָמַר רַבִּי עֲקִיבָא אֲפִלּוּ עֲנִיִּים שֶׁבְּיִשְׂרָאֵל רוֹאִין אוֹתָם כְּאִלּוּ הֵם בְּנֵי חוֹרִין שֶׁיָּרְדוּ מִנִּכְסֵיהֶם שֶׁהֵם בְּנֵי אַבְרָהָם יִצְחָק וְיַעֲקֹב
וּמַעֲשֶׂה בְּאֶחָד שֶׁפָּרַע רֹאשׁ הָאִשָּׁה בַּשּׁוּק בָּאת לִפְנֵי רַבִּי עֲקִיבָא וְחִיְּבוֹ לִתֵּן לָהּ אַרְבַּע מֵאוֹת זוּז אָמַר לוֹ רַבִּי תֵּן לִי זְמַן וְנָתַן לוֹ זְמַן
שְׁמָרָהּ עוֹמֶדֶת עַל פֶּתַח חֲצֵרָהּ וְשָׁבַר אֶת הַכַּד בְּפָנֶיהָ וּבוֹ כְּאִסָּר שֶׁמֶן גִּלְּתָה אֶת רֹאשָׁהּ וְהָיְתָה מְטַפַּחַת וּמַנַּחַת יָדָהּ עַל רֹאשָׁהּ
הֶעֱמִיד עָלֶיהָ עֵדִים וּבָא לִפְנֵי רַבִּי עֲקִיבָא אָמַר לוֹ לָזוֹ אֲנִי נוֹתֵן אַרְבַּע מֵאוֹת זוּז
אָמַר לוֹ לֹא אָמַרְתָּ כְּלוּם הַחוֹבֵל בְּעַצְמוֹ אַף עַל פִּי שֶׁאֵינוֹ רַשַּׁאי פָּטוּר אֲחֵרִים שֶׁחָבְלוּ בּוֹ חַיָּבִים וְהַקּוֹצֵץ נְטִיעוֹתָיו אַף עַל פִּי שֶׁאֵינוֹ רַשַּׁאי פָּטוּר אֲחֵרִים חַיָּבִין
גְּמָ' אִבַּעְיָא לְהוּ מָנֶה צֹרִי תְּנַן אוֹ מָנֶה מְדִינָה תְּנַן
תָּא שְׁמַע דְּהָהוּא גַּבְרָא דִּתְקַע לֵהּ לְחַבְרֵהּ אֲתָא לְקַמֵּהּ דְּרַבִּי יְהוּדָה נְשִׂיאָה אֲמַר לֵהּ הָא אֲנָא הָא רַבִּי יוֹסֵי הַגְּלִילִי הַב לֵהּ מָנֶה צֹרִי שְׁמַע מִנַּהּ מָנֶה צֹרִי תְּנַן שְׁמַע מִנַּהּ
מַאי הָא אֲנָא הָא רַבִּי יוֹסֵי הַגְּלִילִי אִלֵּימָא הָכִי קָאָמַר לֵהּ הָא אֲנָא דַּחֲזֵיתָךְ וְהָא רַבִּי יוֹסֵי הַגְּלִילִי דְּאָמַר מָנֶה צֹרִי זִיל הַב לֵהּ מָנֶה צֹרִי לְמֵימְרָא דְּעֵד נַעֲשֶׂה דַּיָּן
וְהָתַנְיָא סַנְהֶדְרִין שֶׁרָאוּ אֶחָד שֶׁהָרַג אֶת הַנֶּפֶשׁ מִקְצָתָן נַעֲשׂוּ עֵדִים וּמִקְצָתָן נַעֲשׂוּ דַּיָּנִין דִּבְרֵי רַבִּי טַרְפוֹן רַבִּי עֲקִיבָא אוֹמֵר כֻּלָּם עֵדִים הֵם וְאֵין עֵד נַעֲשֶׂה דַּיָּן
עַד כָּאן לָא קָאָמַר רַבִּי טַרְפוֹן אֶלָּא דְּמִקְצָתָן נַעֲשׂוּ עֵדִים וּמִקְצָתָן נַעֲשׂוּ דַּיָּנִין אֲבָל עֵד נַעֲשֶׂה דַּיָּן לָא קָאָמַר
כִּי תַּנְיָא הָהִיא כְּגוֹן שֶׁרָאוּ בַּלַּיְלָה דְּלָא (לְמֶעְבַּד) [בְּנֵי מֶעְבַּד] דִּינָא נִינְהוּ
וְאִיבָּעֵית אֵימָא הָכִי קָאָמַר לֵהּ הָא אֲנָא דִּסְבִירָא לִי כְּרַבִּי יוֹסֵי הַגְּלִילִי דְּאָמַר מָנֶה צֹרִי וְהָא סָהֲדִי דְּמַסְהֲדִי בָּךְ זִיל הַב לֵהּ מָנֶה צֹרִי
וְסָבַר רַבִּי עֲקִיבָא דְּאֵין עֵד נַעֲשֶׂה דַּיָּן
וְהָתַנְיָא וְהִכָּה אִישׁ אֶת רֵעֵהוּ בְּאֶבֶן אוֹ בְאֶגְרֹף שִׁמְעוֹן הַתִּמְנִי אוֹמֵר מָה אֶגְרוֹף מְיֻחָד שֶׁמָּסוּר לָעֵדָה וְלָעֵדִים אַף כֹּל שֶׁמָּסוּר לָעֵדָה וְלָעֵדִים פְּרָט לְשֶׁיָּצְתָה מִתַּחַת יַד הָעֵדִים
אָמַר לוֹ רַבִּי עֲקִיבָא וְכִי בִּפְנֵי בֵּית דִּין הִכָּהוּ שֶׁיּוֹדְעִין כַּמָּה הִכָּהוּ וְעַל מָה הִכָּהוּ אִם עַל שׁוֹקוֹ אוֹ צִפַּר נַפְשׁוֹ
וְעוֹד הֲרֵי שֶׁדָּחַף אֶת חֲבֵרוֹ מֵרֹאשׁ הַגָּג אוֹ מֵרֹאשׁ הַבִּירָה וָמֵת בֵּית דִּין הוֹלְכִין אֵצֶל בִּירָה אוֹ בִירָה הוֹלֶכֶת אֵצֶל בֵּית דִּין וְעוֹד אִם נָפְלָה חוֹזֵר וּבוֹנֶה
אֶלָּא מָה אֶגְרוֹף מְיֻחָד שֶׁהוּא מָסוּר לָעֵדִים אַף כֹּל שֶׁהוּא מָסוּר לָעֵדִים
פְּרָט לִכְשֶׁיָּצְתָה אֶבֶן מִתַּחַת יָדוֹ שֶׁל מַכֶּה פָּטוּר
קָתָנֵי מִיהַת אָמַר לוֹ רַבִּי עֲקִיבָא וְכִי בִּפְנֵי בֵּית דִּין הִכָּהוּ שֶׁיּוֹדְעִין כַּמָּה הִכָּהוּ הָא הִכָּהוּ בִּפְנֵיהֶם עֵד נַעֲשֶׂה דַּיָּן
לִדְבָרָיו דְּרַבִּי שִׁמְעוֹן הַתִּמְנִי קָאָמַר וְלֵהּ לָא סְבִירָא לֵהּ
תָּנוּ רַבָּנַן שׁוֹר תָּם שֶׁהֵמִית וְהִזִּיק דָּנִין אוֹתוֹ דִּינֵי נְפָשׁוֹת וְאֵין דָּנִין אוֹתוֹ דִּינֵי מָמוֹנוֹת
מוּעָד שֶׁהֵמִית וְהִזִּיק דָּנִין אוֹתוֹ דִּינֵי מָמוֹנוֹת וְחוֹזְרִין וְדָנִין אוֹתוֹ דִּינֵי נְפָשׁוֹת קָדְמוּ וְדָנוּהוּ דִּינֵי נְפָשׁוֹת אֵין חוֹזְרִין וְדָנִין אוֹתוֹ דִּינֵי מָמוֹנוֹת
וְכִי קָדְמוּ וְדָנוּהוּ דִּינֵי נְפָשׁוֹת מַאי הָוֵי לִהְדַּר וְלִידַיְנֵהּ (נָמֵי) [דִּינֵי] מָמוֹנוֹת
אֲמַר רָבָא אַשְׁכַּחְתִּינְהוּ לְרַבָּנַן דְּבֵי רַב דְּיָתְבִי וְקָאָמְרִי הָא מַנִּי רַבִּי שִׁמְעוֹן הַתִּמְנִי הִיא דְּאָמַר מָה אֶגְרוֹף מְיֻחָד שֶׁמָּסוּר לָעֵדָה וְלָעֵדִים

 *** דף צא. *** 

אַלְמָא בָּעֵינַן אֻמְדָּנָא דְּבֵי דִינָא וְהָא כֵּוָן דִּגְמַר דִּינֵהּ לִקְטָלָא לָא מְשַׁהֵינַן לֵהּ לְאֻמְדָּנָא דְּבֵי דִינָא וְלָא מְעַנֵּינַן לְדִינֵהּ
וְאָמֵינָא לְהוּ אֲנָא אֲפִלּוּ תֵּימָא רַבִּי עֲקִיבָא הָכָא בְּמַאי עָסְקִינַן כְּגוֹן שֶׁבָּרַח
אִי בָּרַח כִּי לֹא דָּנוּהוּ דִּינֵי נְפָשׁוֹת הֵיכִי דָּיְנִינַן לֵהּ דִּינֵי מָמוֹנוֹת בְּלֹא בְּעָלִים דְּקַבֵּל סָהֲדִי וּבָרַח
סוֹף סוֹף מֵהֵיכָא מִשְׁתַּלַּם מֵרִדְיָא אִי הָכִי תָּם נְדַיְנֵהּ דִּינֵי מָמוֹנוֹת בְּרֵישָׁא וְנִשְׁתַּלַּם מֵרִדְיָא וַהֲדַר נְדַיְנֵהּ דִּינֵי נְפָשׁוֹת
אָמַר רַב מָרִי בְּרֵהּ דְּרַב כָּהֲנָא זֹאת אוֹמֶרֶת רִדְיָא עֲלִיָּה דְּמָרֵהּ הוּא
אִבַּעְיָא לְהוּ יֵשׁ אֹמֶד לִנְזָקִין אוֹ אֵין אֹמֶד לִנְזָקִין
מִי אָמְרִינַן לִקְטָלָא הוּא דְּאָמְדִינַן בְּהָכִי נָפְקָא נְשָׁמָה בְּהָכִי לָא נָפְקָא נְשָׁמָה אֲבָל לִנְזָקִין כֹּל דְּהוּ אוֹ דִלְמָא לָא שְׁנָא
תָּא שְׁמַע מָה בּוֹר שֶׁיֵּשׁ בּוֹ כְּדֵי לְהָמִית עֲשָׂרָה טְפָחִים אַף כֹּל שֶׁיֵּשׁ בּוֹ כְּדֵי לְהָמִית עֲשָׂרָה טְפָחִים הָיוּ פְּחוּתִין מֵעֲשָׂרָה טְפָחִים וְנָפַל לְתוֹכוֹ שׁוֹר אוֹ חֲמוֹר וָמֵת פָּטוּר הֻזַּק בּוֹ חַיָּב
מַאי לָאו מִמַּטָּה לְמַעְלָה קָא חָשֵׁב וְהָכִי קָאָמַר מִטֶּפַח וְעַד עֲשָׂרָה מִיתָה לֵיכָּא נְזָקִין אִכָּא אַלְמָא לִנְזָקִין כֹּל דְּהוּ שְׁמַע מִנַּהּ אֵין אוֹמְדִין לִנְזָקִין
לֹא מִמַּעְלָה לְמַטָּה קָא חָשֵׁב וְהָכִי קָאָמַר עֲשָׂרָה מִיתָה אִכָּא פָּחוֹת מֵעֲשָׂרָה פֻּרְתָּא נְזָקִין אִיתָא מִיתָה לֵיכָּא וּלְעוֹלָם אֵימָא לָךְ יֵשׁ אֹמֶד לִנְזָקִין וְכֹל מִדֵּי וּמִדֵּי כִּי הֵיכִי דְּמִתַּזְקָה בֵּהּ בָּעֵינַן
תָּא שְׁמַע הִכָּהוּ עַל עֵינוֹ וְסִמְּאוֹ עַל אׇזְנוֹ וְחֵרְשׁוֹ עֶבֶד יוֹצֵא בָּהֶן לְחֵרוּת כְּנֶגֶד עֵינוֹ וְאֵינוֹ רוֹאֶה כְּנֶגֶד אׇזְנוֹ וְאֵינוֹ שׁוֹמֵעַ אֵין עֶבֶד יוֹצֵא בָּהֶן לְחֵרוּת מַאי טַעְמָא לָאו מִשּׁוּם דְּבָעֵינַן אֻמְדָּנָא וּשְׁמַע מִנַּהּ יֵשׁ אֻמְדָּנָא לִנְזָקִין
לָא מִשּׁוּם דְּאָמְרִינַן הוּא דְּאַבְעֵת נַפְשֵׁהּ כִּדְתַנְיָא הַמַּבְעִית אֶת חֲבֵרוֹ פָּטוּר מִדִּינֵי אָדָם וְחַיָּב בְּדִינֵי שָׁמַיִם כֵּיצַד תָּקַע בְּאׇזְנוֹ וְחֵרְשׁוֹ פָּטוּר אֲחָזוֹ וְתָקַע בְּאׇזְנוֹ וְחֵרְשׁוֹ חַיָּב
תָּא שְׁמַע חֲמִשָּׁה דְּבָרִים אוֹמְדִין אוֹתוֹ וְנוֹתְנִין לוֹ מִיָּד רִפּוּי וָשֶׁבֶת עַד שֶׁיִּתְרַפֵּא אֲמָדוּהוּ וְהָיָה מִתְנַוְנֶה וְהוֹלֵךְ אֵין נוֹתְנִין לוֹ אֶלָּא כְּמוֹ שֶׁאֲמָדוּהוּ
אֲמָדוּהוּ וְהִבְרִיא נוֹתְנִין לוֹ כׇּל מַה שֶּׁאֲמָדוּהוּ שְׁמַע מִנַּהּ יֵשׁ אֹמֶד לִנְזָקִין לְמֵימַד גַּבְרָא כַּמָּה לִקְּצַר מֵהָא מַכָּה כַּמָּה לָא מִקְּצַר לָא קָא מִבְּעֵי לַן דְּוַדַּאי אָמְדִינַן כִּי קָא מִבַּעְיָא לַן לְמֵימַד חֶפְצָא אִי עָבֵד הַאי נִזְקָא אוֹ לָא מַאי
תָּא שְׁמַע שִׁמְעוֹן הַתִּמְנִי אוֹמֵר מָה אֶגְרוֹף מְיֻחָד שֶׁמָּסוּר לָעֵדָה וְלָעֵדִים אַף כֹּל מְיֻחָד שֶׁמָּסוּר לָעֵדָה וְלָעֵדִים שְׁמַע מִנַּהּ יֵשׁ אֹמֶד לִנְזָקִין שְׁמַע מִנַּהּ
אָמַר מָר אֲמָדוּהוּ וְהִבְרִיא נוֹתְנִין לוֹ כׇּל מַה שֶּׁאֲמָדוּהוּ מְסַיַּע לֵהּ לְרָבָא דְּאָמַר רָבָא הַאי מַאן דַּאֲמָדוּהוּ לְכֻלֵּי יוֹמָא וְאִתְּפַח לְפַלְגָא דְיוֹמָא וְקָא עָבֵד עֲבִידְתָּא יָהֲבִינַן לֵהּ דְּכֻלֵּי יוֹמָא מִן שְׁמַיָּא הוּא (דְּרַחֲמֵי) [דְּרַחִימוּ] עֲלֵהּ
רָקַק וְהִגִּיעַ בּוֹ הָרֹק וְהֶעֱבִיר כּוּ' אָמַר רַב פָּפָּא לֹא שָׁנוּ אֶלָּא בּוֹ אֲבָל בְּבִגְדוֹ לָא וְנִהְוֵי כִּי בִיֵּשׁ בִּדְבָרִים
אָמְרִי בְּמַעְרְבָא מִשְּׁמֵהּ דְּרַבִּי יוֹסֵי בַּר אָבִין זֹאת אוֹמֶרֶת בִּיְּשׁוֹ בִּדְבָרִים פָּטוּר מִכְּלוּם
הַכֹּל לְפִי כְבוֹדוֹ [וְכוּ'] אִבַּעְיָא לְהוּ תַּנָּא קַמָּא לְקֻלָּא קָאָמַר אוֹ לְחֻמְרָא קָאָמַר לְקֻלָּא קָאָמַר דְּאִכָּא עָנִי דְּלָא בָּעֵי לְמִשְׁקַל כֻּלֵּי הַאי אוֹ דִלְמָא לְחֻמְרָא קָאָמַר דְּאִכָּא עָשִׁיר דְּבָעֵי לְמִתַּב לֵהּ טְפֵי
תָּא שְׁמַע מִדְּקָאָמַר רַבִּי עֲקִיבָא אֲפִלּוּ עֲנִיִּים שֶׁבְּיִשְׂרָאֵל רוֹאִין אוֹתָן כְּאִלּוּ הֵן בְּנֵי חוֹרִין שֶׁיָּרְדוּ מִנִּכְסֵיהֶם שֶׁהֵם בְּנֵי אַבְרָהָם יִצְחָק וְיַעֲקֹב שְׁמַע מִנַּהּ תַּנָּא קַמָּא לְקֻלָּא קָאָמַר שְׁמַע מִנַּהּ
וּמַעֲשֶׂה בְּאֶחָד שֶׁפָּרַע רֹאשׁ הָאִשָּׁה [וְכוּ'] וּמִי יָהֲבִינַן זְמַן וְהָאָמַר רַבִּי חֲנִינָא אֵין נוֹתְנִין זְמַן לַחֲבָלוֹת
כִּי לָא יָהֲבִינַן לֵהּ זְמַן לַחֲבָלָה דְּחַסְּרֵהּ מָמוֹנָא אֲבָל לְבֹשֶׁת דְּלָא חַסְּרֵהּ מָמוֹנָא יָהֲבִינַן
שְׁמָרָהּ עוֹמֶדֶת עַל פֶּתַח חֲצֵרָהּ וְכוּ' וְהָתַנְיָא אָמַר לוֹ רַבִּי עֲקִיבָא צָלַלְתָּ בְּמַיִם אַדִּירִים וְהֶעֱלִיתָ חֶרֶס בְּיָדְךָ אָדָם רַשַּׁאי לַחְבֹּל בְּעַצְמוֹ
אָמַר רָבָא לָא קַשְׁיָא כָּאן בַּחֲבָלָה כָּאן בְּבֹשֶׁת וְהָא מַתְנִיתִין בְּבֹשֶׁת הוּא

 *** דף צא: *** 

וְקָתָנֵי הַחוֹבֵל בְּעַצְמוֹ אַף עַל פִּי שֶׁאֵינוֹ רַשַּׁאי פָּטוּר הָכִי קָאָמַר לֵהּ לָא מִבַּעְיָא בֹּשֶׁת דְּאָדָם רַשַּׁאי לְבַיֵּשׁ אֶת עַצְמוֹ אֶלָּא אֲפִלּוּ חֲבָלָה דְּאֵין אָדָם רַשַּׁאי לְחַבֵּל בְּעַצְמוֹ אֲחֵרִים שֶׁחָבְלוּ בּוֹ חַיָּבִין
וְאֵין אָדָם רַשַּׁאי לְחַבֵּל בְּעַצְמוֹ וְהָתַנְיָא יָכוֹל נִשְׁבַּע לְהָרַע בְּעַצְמוֹ וְלֹא הֵרַע יְהֵא פָּטוּר תַּלְמוּד לוֹמַר לְהָרַע אוֹ לְהֵטִיב מָה הֲטָבָה רְשׁוּת אַף הֲרָעָה רְשׁוּת אָבִיא נִשְׁבָּע לְהָרַע בְּעַצְמוֹ וְלֹא הֵרַע
אָמַר שְׁמוּאֵל בְּאֵשֵׁב בְּתַעֲנִית
דִּכְוָתַהּ גַּבֵּי הֲרָעַת אֲחֵרִים לְהֹשִׁיבָם בְּתַעֲנִית אֲחֵרִים מִי מוֹתֵב לְהוּ בְּתַעֲנִיתָא
אִין דִּמְהַדַּק לְהוּ בְּאִנְדְּרוֹנָא
וְהָתַנְיָא אֵיזֶהוּ הֲרָעַת אֲחֵרִים אַכֶּה פְּלוֹנִי וְאֶפְצַע אֶת מוֹחוֹ
אֶלָּא תַּנָּאֵי הִיא דְּאִכָּא לְמַאן דְּאָמַר אֵין אָדָם רַשַּׁאי לְחַבֵּל בְּעַצְמוֹ וְאִכָּא מַאן דְּאָמַר אָדָם רַשַּׁאי לְחַבֵּל בְּעַצְמוֹ
מַאן תַּנָּא דְּשָׁמְעַתְּ לֵהּ דְּאָמַר אֵין אָדָם רַשַּׁאי לְחַבֵּל בְּעַצְמוֹ אִלֵּימָא הַאי תַּנָּא הוּא דְּתַנְיָא וְאַךְ אֶת דִּמְכֶם לְנַפְשֹׁתֵיכֶם אֶדְרֹשׁ רַבִּי אֶלְעָזָר אוֹמֵר מִיַּד נַפְשׁוֹתֵיכֶם אֶדְרֹשׁ אֶת דִּמְכֶם
וְדִלְמָא קְטָלָא שָׁאנֵי
אֶלָּא הַאי תַּנָּא הוּא דְּתַנְיָא מְקָרְעִין עַל הַמֵּת וְלֹא מִדַּרְכֵי הָאֱמוֹרִי אָמַר רַבִּי אֶלְעָזָר שָׁמַעְתִּי שֶׁהַמְקָרֵעַ עַל הַמֵּת יוֹתֵר מִדַּאי לוֹקֶה מִשּׁוּם בַּל תַּשְׁחִית וְכׇל שֶׁכֵּן גּוּפוֹ
וְדִלְמָא בְּגָדִים שָׁאנֵי דִּפְסֵידָא דְּלָא הָדַר הוּא כִּי הָא דְּרַבִּי יוֹחָנָן קָרֵי [לְהוּ] לְמָאנֵ[הּ] מְכַבְּדוֹתַי וְרַב חִסְדָּא כַּד הֲוָה מְסַגֵּי בֵּינֵי הִזְמֵי (וְהִגֵּא) [וְהִגֵּי] מְדַלֵּי לְהוּ לְמָאנֵהּ אָמַר זֶה מַעֲלֶה אֲרוּכָה וְזֶה אֵינוֹ מַעֲלֶה אֲרוּכָה
אֶלָּא הַאי תַּנָּא הוּא דְּתַנְיָא אָמַר רַבִּי אֶלְעָזָר הַקַּפָּר בְּרַבִּי מָה תַּלְמוּד לוֹמַר וְכִפֶּר עָלָיו מֵאֲשֶׁר חָטָא עַל הַנָּפֶשׁ וְכִי בְּאֵיזֶה נֶפֶשׁ חָטָא זֶה אֶלָּא שֶׁצִּעֵר עַצְמוֹ מִן הַיַּיִן וַהֲלֹא דְּבָרִים קַל וְחֹמֶר וּמָה זֶה שֶׁלֹּא צִעֵר עַצְמוֹ אֶלָּא מִן הַיַּיִן נִקְרָא חוֹטֵא הַמְצַעֵר עַצְמוֹ מִכׇּל דָּבָר עַל אַחַת כַּמָּה וְכַמָּה
הַקּוֹצֵץ נְטִיעוֹתָיו [וְכוּ'] תָּנֵי רַבָּה בַּר בַּר חַנָּה קַמֵּהּ דְּרַב שׁוֹרִי הָרַגְתָּ נְטִיעוֹתַי קָצַצְתָּ אַתָּה אָמַרְתָּ לִי לְהׇרְגוֹ אַתָּה אָמְרַתְּ לִי לְקׇצְצוֹ פָּטוּר אֲמַר לֵהּ אִם כֵּן לָא שְׁבַקְתְּ חַיֵּי לְבִרְיָתָא כֹּל כְּמִנֵּהּ
אֲמַר לֵהּ אֶסְמְיַהּ אֲמַר לֵהּ לָא תִּתַּרְגַּם מַתְנִיתָךְ בְּשׁוֹר הָעוֹמֵד לַהֲרִיגָה וּבְאִילָן הָעוֹמֵד לִקְצִיצָה
אִי הָכִי מַאי קָא טָעֵן לֵהּ דְּאָמַר לֵהּ אֲנָא בָּעֵינָא לְמִעְבַּד הָא מִצְוָה
דְּתַנְיָא וְשָׁפַךְ וְכִסָּה מִי שֶׁשָּׁפַךְ יְכַסֶּה וּמַעֲשֶׂה בְּאֶחָד שֶׁשָּׁחַט וְקָדַם חֲבֵרוֹ וְכִסָּה וְחִיְּבוֹ רַבָּן גַּמְלִיאֵל לִתֵּן לוֹ עֲשָׂרָה זְהוּבִים
אָמַר רַב דִּקְלָא דִּטְעַן קַבָּא אָסוּר לְמִקְצְצֵהּ
מֵיתִיבִי כַּמָּה יְהֵא בַּזַּיִת וְלֹא יִקְצְצֶ[נּ]וּ רֹבַע שָׁאנֵי זֵיתִים דַּחֲשִׁיבִי
אָמַר רַבִּי חֲנִינָא לָא שְׁכֵב שִׁבְחַת בְּרִי אֶלָּא דְּקַץ תְּאֵנְתָּא בְּלָא זִמְנַהּ אָמַר רָבִינָא וְאִם הָיָה מְעֻלֶּה בְּדָמִים מֻתָּר
תַּנְיָא נָמֵי הָכִי רַק עֵץ אֲשֶׁר תֵּדַע זֶה אִילַן מַאֲכָל כִּי לֹא עֵץ מַאֲכָל הוּא זֶה אִילַן סְרָק
וְכִי מֵאַחַר שֶׁסּוֹפֵ[נ]וּ לְרַבּוֹת כׇּל דָּבָר מָה תַּלְמוּד לוֹמַר כִּי לֹא עֵץ מַאֲכָל לְהַקְדִּים סְרָק לְמַאֲכָל

 *** דף צב. *** 

יָכוֹל אֲפִלּוּ מְעֻלֶּה בְּדָמִים תַּלְמוּד לוֹמַר רַק
שְׁמוּאֵל אַיְתִי לֵהּ אֲרִיסֵהּ תַּמְרֵי אָכֵל טָעֵם בְּהוּ טַעְמָא דְחַמְרָא אֲמַר לֵהּ מַאי הַאי אֲמַר לֵהּ בֵּינֵי גֻפְנֵי קָיְמִי אָמַר מַכְחֲשִׁי בְּחַמְרָא כֻּלֵּי הַאי לִמְחַר אַיְתִי לִי מִקּוֹרַיְהוּ
רַב חִסְדָּא חֲזָא תָּאלֵי בֵּי גֻפְנֵי אֲמַר לֵהּ לַאֲרִיסֵהּ עַקְרִינְהוּ גֻּפְנֵי קָנֵי דִּקְלֵי דִּקְלֵי לָא קָנֵי גֻּפְנֵי
מַתְנִי' אַף עַל פִּי שֶׁהוּא נוֹתֵן לוֹ אֵין נִמְחָל לוֹ עַד שֶׁיְּבַקֵּשׁ מִמֶּנּוּ שֶׁנֶּאֱמַר וְעַתָּה הָשֵׁב אֵשֶׁת וְגוֹ' וּמִנַּיִן שֶׁאִם לֹא מָחַל לוֹ שֶׁהוּא אַכְזָרִי שֶׁנֶּאֱמַר וַיִּתְפַּלֵּל אַבְרָהָם אֶל הָאֱלֹהִים וַיִּרְפָּא אֱלֹהִים אֶת אֲבִימֶלֶךְ וְגוֹ'
הָאוֹמֵר סַמֵּא אֶת עֵינִי קַטַּע אֶת יָדִי שַׁבֵּר אֶת רַגְלִי חַיָּב עַל מְנָת לִפְטֹר חַיָּב
קְרַע אֶת כְּסוּתִי שַׁבֵּר אֶת כַּדִּי חַיָּב עַל מְנָת לִפְטֹר פָּטוּר עֲשֵׂה כֵּן לְאִישׁ פְּלוֹנִי עַל מְנָת לִפְטֹר חַיָּב בֵּין בְּגוּפוֹ בֵּין בְּמָמוֹנוֹ
גְּמָ' תָּנוּ רַבָּנַן כׇּל אֵלּוּ שֶׁאָמְרוּ דְּמֵי בׇשְׁתּוֹ אֲבָל צַעֲרוֹ אֲפִלּוּ הֵבִיא כׇּל אֵילֵי נְבָיוֹת שֶׁבָּעוֹלָם אֵין נִמְחָל לוֹ עַד שֶׁיְּבַקֵּשׁ מִמֶּנּוּ שֶׁנֶּאֱמַר הָשֵׁב אֵשֶׁת הָאִישׁ כִּי נָבִיא הוּא וְיִתְפַּלֵּל בַּעַדְךָ
דְּאֵשֶׁת נָבִיא בָּעֵי אַהְדּוֹרֵי אֵשֶׁת אַחֵר לָא בָּעֵי אַהְדּוֹרֵי
אָמַר רַבִּי שְׁמוּאֵל בַּר נַחְמָנִי אָמַר רַבִּי יוֹנָתָן הָשֵׁב אֵשֶׁת הָאִישׁ מִכׇּל מָקוֹם וּדְקָא אָמְרַתְּ הֲגוֹי גַּם צַדִּיק תַּהֲרֹג הֲלֹא הוּא אָמַר לִי אֲחֹתִי הִיא וְהִיא גַּם הִיא אָמְרָה אָחִי הוּא נָבִיא הוּא וּכְבָר לִמֵּד אַכְסְנַאי שֶׁבָּא לָעִיר עַל עִסְקֵי אֲכִילָה וּשְׁתִיָּה שׁוֹאֲלִין אוֹתוֹ אוֹ עַל עִסְקֵי אִשְׁתּוֹ שׁוֹאֲלִין אוֹתוֹ אִשְׁתְּךָ הִיא אֲחוֹתְךָ הִיא
מִכָּאן לְבֶן נֹחַ שֶׁנֶּהֱרָג שֶׁהָיָה לוֹ לִלְמוֹד וְלֹא לָמַד
כִּי עָצֹר עָצַר ה' אָמַר רַבִּי אֶלְעָזָר שְׁתֵּי עֲצִירוֹת הַלָּלוּ לָמָּה אַחַת בְּאִישׁ שִׁכְבַת זֶרַע שְׁתַּיִם בְּאִשָּׁה שִׁכְבַת זֶרַע וְלֵדָה
בְּמַתְנִיתָא תְּנָא שְׁתַּיִם בְּאִישׁ שִׁכְבַת זֶרַע וּקְטַנִּים שְׁלֹשָׁה בָּאִשָּׁה שִׁכְבַת זֶרַע וּקְטַנִּים וְלֵדָה
רָבִינָא אָמַר שָׁלֹשׁ בְּאִישׁ שִׁכְבַת זֶרַע וּקְטַנִּים וּפִי טַבַּעַת אַרְבָּעָה בְּאִשָּׁה שִׁכְבַת זֶרַע וְלֵדָה וּקְטַנִּים וּפִי טַבַּעַת
בְּעַד כׇּל רֶחֶם אָמְרִי דְּבֵי רַבִּי יַנַּאי אֲפִלּוּ תַּרְנְגֹלֶת שֶׁל בֵּית אֲבִימֶלֶךְ לֹא הֵטִילָה בֵּיצָתָהּ
אֲמַר לֵהּ רָבָא לְרַבָּה בַּר מָרִי מְנַָא הָא מִלְּתָא דַאֲמוּר רַבָּנַן כׇּל הַמְבַקֵּשׁ רַחֲמִים עַל חֲבֵרוֹ וְהוּא צָרִיךְ לְאוֹתוֹ דָּבָר הוּא נַעֲנֶה תְּחִלָּה אֲמַר לֵהּ דִּכְתִיב וַה' שָׁב אֶת שְׁבוּת אִיּוֹב בְּהִתְפַּלְלוֹ בְּעַד רֵעֵהוּ
אֲמַר לֵהּ אַתְּ אָמְרַתְּ מֵהָתָם וַאֲנָא אָמֵינָא מֵהָכָא וַיִּתְפַּלֵּל אַבְרָהָם אֶל הָאֱלֹהִים וַיִּרְפָּא אֱלֹהִים אֶת אֲבִימֶלֶךְ וְאֶת אִשְׁתּוֹ וְאַמְהֹתָיו [וְגוֹ'] וּכְתִיב וַה' פָּקַד אֶת שָׂרָה כַּאֲשֶׁר אָמָר וְגוֹ' כַּאֲשֶׁר אָמַר אַבְרָהָם אֶל אֲבִימֶלֶךְ
אֲמַר לֵהּ רָבָא לְרַבָּה בַּר מָרִי מְנָא הָא מִלְּתָא דְאָמְרִי אִינָשֵׁי בַּהֲדֵי הוּצָא לָקֵי כְּרָבָא אֲמַר לֵהּ דִּכְתִיב לָמָּה תָרִיבוּ אֵלָי כֻּלְּכֶם פְּשַׁעְתֶּם בִּי נְאֻם ה'
אֲמַר לֵהּ אַתְּ אָמְרַתְּ מֵהָתָם וַאֲנָא אָמֵינָא מֵהָכָא עַד אָנָה מֵאַנְתֶּם לִשְׁמֹר מִצְוֹתַי וְתוֹרֹתָי
אֲמַר לֵהּ רָבָא לְרַבָּה בַּר מָרִי כְּתִיב וּמִקְצֵה אֶחָיו לָקַח חֲמִשָּׁה אֲנָשִׁים מַאן נִינְהוּ חֲמִשָּׁה אֲמַר לֵהּ הָכִי אָמַר רַבִּי יוֹחָנָן אוֹתָן שֶׁהֻכְפְּלוּ בְּשֵׁמוֹת
יְהוּדָה נָמֵי אִכְּפוֹלֵי מִכְּפַל
אֲמַר לֵהּ לְמִלְּתֵהּ הוּא דְּאִכְּפַל דְּאָמַר רַבִּי שְׁמוּאֵל בַּר נַחְמָנִי אָמַר רַבִּי יוֹנָתָן מַאי דִּכְתִיב יְחִי רְאוּבֵן וְאַל יָמֹת וִיהִי מְתָיו מִסְפָּר וְזֹאת לִיהוּדָה
כׇּל אוֹתָן אַרְבָּעִים שָׁנָה שֶׁהָיוּ יִשְׂרָאֵל בַּמִּדְבָּר הָיוּ עַצְמוֹתָיו שֶׁל יְהוּדָה מְגֻלְגָּלִין בָּאָרוֹן עַד שֶׁבָּא מֹשֶׁה וּבִקֵּשׁ רַחֲמִים אָמַר לְפָנָיו רִבּוֹנוֹ שֶׁל עוֹלָם מִי גָּרַם לִרְאוּבֵן שֶׁיּוֹדֶה יְהוּדָה
מִיָּד שְׁמַע ה' קוֹל יְהוּדָה עָל אֵבְרֵהּ לְשָׁפָא לָא הֲווֹ קָא מַסְּקִי [לֵהּ] לִמְתִיבְתָּא דִּרְקִיעָא וְאֶל עַמּוֹ תְּבִיאֶנּוּ לָא הֲוָה יָדַע מַאי קָאָמְרִי רַבָּנַן וּלְמִשְׁקַל וּמִטְרַח בַּהֲדֵי רַבָּנַן יָדָיו רָב לוֹ לָא הֲוָה סָלֵק לֵהּ שְׁמַעְתְּתָא אַלִּבָּא דְהִלְכְתָא וְעֵזֶר מִצָּרָיו תִּהְיֶה
אֲמַר לֵהּ רָבָא לְרַבָּה בַּר מָרִי מְנָא הָא מִלְּתָא דְּאָמְרִי אִינָשֵׁי בָּתַר עַנְיָא אָזְלָא עַנְיוּתָא אֲמַר לֵהּ דִּתְנַן עֲשִׁירִים מְבִיאִין בִּכּוּרִים בִּקְלָתוֹת שֶׁל זָהָב וְשֶׁל כֶּסֶף וַעֲנִיִּים בְּסַלֵּי נְצָרִים שֶׁל עֲרָבָה קְלוּפָה הַסַּלִּים וְהַבִּכּוּרִים נְתוּנִים לַכֹּהֲנִים אֲמַר לֵהּ אַתְּ אָמְרַתְּ מֵהָתָם וַאֲנָא אָמֵינָא מֵהָכָא

 *** דף צב: *** 

וְטָמֵא טָמֵא יִקְרָא
אֲמַר לֵהּ רָבָא לְרַבָּה בַּר מָרִי מְנַָא הָא מִלְּתָא דַאֲמוּר רַבָּנַן הַשְׁכֵּם וֶאֱכֹל בַּקַּיִץ מִפְּנֵי הַחַמָּה וּבַחֹרֶף מִפְּנֵי הַצִּנָּה וְאָמְרִי אִינָשֵׁי שִׁתִּין רָהוֹטֵי רְהוּט וְלָא מְטוֹ לְגַבְרָא דְּמִצַּפְרָא כְּרַךְ דִּכְתִיב לֹא יִרְעָבוּ וְלֹא יִצְמָאוּ וְלֹא יַכֵּם שָׁרָב וָשָׁמֶשׁ
אֲמַר לֵהּ אַתְּ אָמְרַתְּ מֵהָתָם וַאֲנָא אָמֵינָא מֵהָכָא וַעֲבַדְתֶּם אֵת ה' אֱלֹהֵיכֶם זוֹ קְרִיַּת שְׁמַע וּתְפִלָּה וּבֵרַךְ [אֶת] לַחְמְךָ וְאֶת מֵימֶיךָ זוֹ פַּת בְּמֶלַח וְקִיתוֹן שֶׁל מַיִם מִכָּאן וְאֵילָךְ וַהֲסִרֹתִי מַחֲלָה מִקִּרְבֶּךָ
וְתַנְיָא מַחֲלָה זוֹ מָרָה וְלָמָּה נִקְרָא שְׁמָהּ מַחֲלָה שֶׁשְּׁמוֹנִים וּשְׁלֹשָׁה חֳלָאִין יֵשׁ בָּהּ מַחֲלָה בְּגִימַטְרִיָּא הָכִי הָווּ וְכֻלָּן פַּת בַּמֶּלַח שַׁחֲרִית וְקִיתוֹן שֶׁל מַיִם מְבַטְּלָן
אֲמַר לֵהּ רָבָא לְרַבָּה בַּר מָרִי מְנַָא הָא מִלְּתָא דַאֲמוּר רַבָּנַן חַבְרָךְ קַרְיָךְ חֲמָרָא אֻכָּפָא לְגַבָּךְ מוּשׁ אֲמַר לֵהּ דִּכְתִיב וַיֹּאמַר הָגָר שִׁפְחַת שָׂרַי אֵי מִזֶּה בָאת וְאָנָה תֵלֵכִי וַתֹּאמֶר מִפְּנֵי שָׂרַי גְּבִרְתִּי אָנֹכִי בֹּרַחַת
אֲמַר לֵהּ רָבָא לְרַבָּה בַּר מָרִי מְנָא הָא מִלְּתָא דְאָמְרִי אִינָשֵׁי מִלְּתָא גְּנָאָה דְּאִית בָּךְ קְדֵם אַמְרַהּ אֲמַר לֵהּ דִּכְתִיב וַיֹּאמַר עֶבֶד אַבְרָהָם אָנֹכִי
אֲמַר לֵהּ רָבָא לְרַבָּה בַּר מָרִי מְנָא הָא מִלְּתָא דְאָמְרִי אִינָשֵׁי שָׁפֵל וְאָזֵל בַּר אֲוָזָא וְעֵינֵהּ מְטַיְּפִי אֲמַר לֵהּ דִּכְתִיב וְהֵטִיב ה' לַאדֹנִי וְזָכַרְתָּ [אֶת] אֲמָתֶךָ
אֲמַר לֵהּ רָבָא לְרַבָּה בַּר מָרִי מְנָא הָא מִלְּתָא דְאָמְרִי אִינָשֵׁי שִׁתִּין תִּכְלֵי מַטְיוּהּ לְכַכָּא דְּקָל חַבְרֵהּ שְׁמַע וְלָא אֲכַל אֲמַר לֵהּ דִּכְתִיב וְלִי אֲנִי עַבְדֶּךָ וּלְצָדֹק הַכֹּהֵן וְלִבְנָיָהוּ בֶן יְהוֹיָדָע וְלִשְׁלֹמֹה עַבְדְּךָ לֹא קָרָא
אֲמַר לֵהּ אַתְּ אָמְרַתְּ מֵהָתָם וַאֲנָא אָמֵינָא מֵהָכָא וַיְבִאֶהָ יִצְחָק הָאֹהֱלָה שָׂרָה אִמּוֹ וַיִּקַּח אֶת רִבְקָה וַתְּהִי לוֹ לְאִשָּׁה וַיֶּאֱהָבֶהָ וַיִּנָּחֵם יִצְחָק אַחֲרֵי אִמּוֹ וּכְתִיב בָּתְרֵהּ וַיֹּסֶף אַבְרָהָם וַיִּקַּח אִשָּׁה וּשְׁמָהּ קְטוּרָה
אֲמַר לֵהּ רָבָא לְרַבָּה בַּר מָרִי מְנָא הָא מִלְּתָא דְּאָמְרִי אִינָשֵׁי חַמְרָא לְמָרֵהּ טֵיבוּתָא לְשָׁקְיֵהּ אֲמַר לֵהּ דִּכְתִיב וְסָמַכְתָּ אֶת יָדְךָ עָלָיו לְמַעַן יִשְׁמְעוּן וְיִרְאוּן כׇּל עֲדַת בְּנֵי יִשְׂרָאֵל וּכְתִיב וִיהוֹשֻׁעַ בִּן נוּן מָלֵא רוּחַ חׇכְמָה כִּי סָמַךְ מֹשֶׁה אֶת יָדָיו עָלָיו וַיִּשְׁמְעוּ אֵלָיו כׇּל בְּנֵי יִשְׂרָאֵל וְגוֹ'
אֲמַר לֵהּ רָבָא לְרַבָּה בַּר מָרִי מְנָא הָא מִלְּתָא דְאָמְרִי אִינָשֵׁי כַּלְבָּא בְּכַפְנֵהּ גְּלָלֵי (מ)בָּלַע דִּכְתִיב נֶפֶשׁ שְׂבֵעָה תָּבוּס נֹפֶת וְנֶפֶשׁ רְעֵבָה כׇּל מַר מָתוֹק
אֲמַר לֵהּ רָבָא לְרַבָּה בַּר מָרִי מְנָא הָא מִלְּתָא דְאָמְרִי אִינָשֵׁי מְטַיֵּל וְאָזֵל דִּקְלָא בִּישָׁא גַּבֵּי קִינָּא דִשְׁרָכֵי אֲמַר לֵהּ דָּבָר זֶה כָּתוּב בַּתּוֹרָה שָׁנוּי בַּנְּבִיאִים וּמְשֻׁלָּשׁ בַּכְּתוּבִים וּתְנַן בְּמַתְנִיתִין וּתְנֵינָא בְּבָרַיְתָא
כָּתוּב בַּתּוֹרָה דִּכְתִיב וַיֵּלֶךְ עֵשָׂו אֶל יִשְׁמָעֵאל שָׁנוּי בַּנְּבִיאִים דִּכְתִיב וַיִּתְלַקְּטוּ אֶל יִפְתָּח אֲנָשִׁים רֵקִים וַיִּהְיוּ עִמּוֹ וּמְשֻׁלָּשׁ בַּכְּתוּבִים דִּכְתִיב כׇּל עוֹף לְמִינוֹ יִשְׁכֹּן (וּבְנֵי) [וּבֶן] אָדָם לַדּוֹמֶה לוֹ תְּנַן בְּמַתְנִיתִין כׇּל הַמְחֻבָּר לַטָּמֵא טָמֵא כׇּל הַמְחֻבָּר לַטָּהוֹר טָהוֹר וּתְנֵינָא בְּבָרַיְתָא רַבִּי אֱלִיעֶזֶר אוֹמֵר לֹא לְחִנָּם הָלַךְ זַרְזִיר אֵצֶל עוֹרֵב אֶלָּא מִפְּנֵי שֶׁהוּא מִינוֹ
אֲמַר לֵהּ רָבָא לְרַבָּה בַּר מָרִי מְנָא הָא מִלְּתָא דְאָמְרִי אִינָשֵׁי קָרֵית חַבְרָךְ וְלָא עֲנָךְ רְמִי גֻּדָּא רַבָּה שְׁדִי בֵּהּ אֲמַר לֵהּ יַעַן טִהַרְתִּיךְ וְלֹא טָהַרְתְּ מִטֻּמְאָתֵךְ לֹא תִטְהֲרִי עוֹד
אֲמַר לֵהּ רָבָא לְרַבָּה בַּר מָרִי מְנָא הָא מִלְּתָא דְאָמְרִי אִינָשֵׁי בֵּירָא דִּשְׁתֵית מִנֵּהּ לָא תִּשְׁדֵּי בֵּהּ קָלָא אֲמַר לֵהּ דִּכְתִיב לֹא תְתַעֵב אֲדֹמִי כִּי אָחִיךָ הוּא וְלֹא תְתַעֵב מִצְרִי כִּי גֵר הָיִיתָ בְאַרְצוֹ
אֲמַר לֵהּ רָבָא לְרַבָּה בַּר מָרִי מְנָא הָא מִלְּתָא דְּאָמְרִי אִינָשֵׁי אִי דְּלֵית דּוּרָא דָּלֵינָא וְאִי לָא לָא דָּלֵינָא אֲמַר לֵהּ דִּכְתִיב וַיֹּאמֶר אֵלֶיהָ בָּרָק אִם תֵּלְכִי עִמִּי וְהָלָכְתִּי וְאִם לֹא תֵלְכִי עִמִּי לֹא אֵלֵךְ
אֲמַר לֵהּ רָבָא לְרַבָּה בַּר מָרִי מְנָא הָא מִלְּתָא דְּאָמְרִי אִינָשֵׁי כַּד הֲוֵינַן זוּטְרֵי לְגַבְרֵי הַשְׁתָּא דְּקַשִּׁישְׁנָא לְדַרְדְּקֵי אֲמַר לֵהּ מֵעִקָּרָא כְּתִיב וַה' הֹלֵךְ לִפְנֵיהֶם יוֹמָם בְּעַמּוּד עָנָן לַנְחֹתָם הַדֶּרֶךְ וְלַיְלָה בְּעַמּוּד אֵשׁ לְהָאִיר לָהֶם וּלְבַסּוֹף כְּתִיב

 *** דף צג. *** 

הִנֵּה אָנֹכִי שֹׁלֵחַ מַלְאָךְ לְפָנֶיךָ לִשְׁמָרְךָ בַּדָּרֶךְ
אֲמַר לֵהּ רָבָא לְרַבָּה בַּר מָרִי מְנָא הָא מִלְּתָא דְּאָמְרִי אִינָשֵׁי בָּתַר מָרֵי נִכְסֵי צִיבֵי מְשֹׁךְ אֲמַר לֵהּ דִּכְתִיב וְגַם לְלוֹט הַהֹלֵךְ אֶת אַבְרָם הָיָה צֹאן וּבָקָר וְאֹהָלִים
אָמַר רַב חָנָן הַמּוֹסֵר דִּין עַל חֲבֵרוֹ הוּא נֶעֱנָשׁ תְּחִלָּה שֶׁנֶּאֱמַר וַתֹּאמֶר שָׂרַי אֶל אַבְרָם חֲמָסִי עָלֶיךָ וּכְתִיב וַיָּבֹא אַבְרָהָם לִסְפֹּד לְשָׂרָה וְלִבְכֹּתָהּ וְהָנֵי מִלֵּי דְּאִית לֵהּ דִּינָא בְּאַרְעָא
אָמַר רַבִּי יִצְחָק אוֹי לוֹ לַצּוֹעֵק יוֹתֵר מִן הַנִּצְעָק תַּנְיָא נָמֵי הָכִי אֶחָד הַצּוֹעֵק וְאֶחָד הַנִּצְעָק בַּמַּשְׁמָע אֶלָּא שֶׁמְּמַהֲרִין לַצּוֹעֵק יוֹתֵר מִן הַנִּצְעָק
וְאָמַר רַבִּי יִצְחָק לְעוֹלָם אַל תְּהִי קִלְלַת הֶדְיוֹט קַלָּה בְּעֵינֶיךָ שֶׁהֲרֵי אֲבִימֶלֶךְ קִלֵּל אֶת שָׂרָה וְנִתְקַיֵּם בְּזַרְעָהּ שֶׁנֶּאֱמַר הִנֵּה הוּא לָךְ כְּסוּת עֵינַיִם אָמַר לָהּ הוֹאִיל וְכִסִּית מִמֶּנִּי וְלֹא גִּלִּית שֶׁהוּא אִישֵׁךְ וְגָרַמְתְּ לִי הַצַּעַר הַזֶּה יְהִי רָצוֹן שֶׁיְּהוּ לָךְ בָּנִים כְּסוּיֵי עֵינַיִם וְנִתְקַיֵּם בְּזַרְעָהּ דִּכְתִיב וַיְהִי כִּי זָקֵן יִצְחָק וַתִּכְהֶיןָ עֵינָיו מֵרְאֹת
אָמַר רַבִּי אֲבָהוּ לְעוֹלָם יְהֵא אָדָם מִן הַנִּרְדָּפִין וְלֹא מִן הָרוֹדְפִין שֶׁאֵין לְךָ נִרְדׇּף בָּעוֹפוֹת יוֹתֵר מִתּוֹרִים וּבְנֵי יוֹנָה וְהִכְשִׁירָן הַכָּתוּב לְגַבֵּי מִזְבֵּחַ
הָאוֹמֵר סַמֵּא אֶת עֵינִי כּוּ' אֲמַר לֵהּ רַב אַסִּי בַּר חָמָא לְרָבָא מַאי שְׁנָא רֵישָׁא וּמַאי שְׁנָא סֵיפָא
אֲמַר לֵהּ רֵישָׁא לְפִי שֶׁאֵין אָדָם מוֹחֵל עַל רָאשֵׁי אֵבָרִים
אֲמַר לֵהּ וְכִי אָדָם מוֹחֵל עַל צַעֲרוֹ דְּתַנְיָא הַכֵּנִי פְּצָעֵנִי עַל מְנָת לִפְטֹר פָּטוּר אִשְׁתִּיק
אָמַר מִדֵּי שְׁמִעַ לָךְ בְּהָא אֲמַר לֵהּ הָכִי אָמַר רַב שֵׁשֶׁת מִשּׁוּם פְּגַם מִשְׁפָּחָה
אִתְּמַר רַבִּי אוֹשַׁעְיָא אָמַר מִשּׁוּם פְּגַם מִשְׁפָּחָה רָבָא אָמַר מִשּׁוּם שֶׁאֵין אָדָם מוֹחֵל עַל רָאשֵׁי אֵבָרִים שֶׁלּוֹ
רַבִּי יוֹחָנָן אָמַר יֵשׁ הֵן שֶׁהוּא כְּלָאו וְיֵשׁ לָאו שֶׁהוּא כֹּהֵן
תַּנְיָא נָמֵי הָכִי הַכֵּנִי פְּצָעֵנִי עַל מְנָת לִפְטֹר וְאָמַר לוֹ הֵן הֲרֵי יֵשׁ הֵן שֶׁהוּא כְּלָאו קְרַע אֶת כְּסוּתִי עַל מְנָת לִפְטֹר וְאָמַר לוֹ לָאו הֲרֵי לָאו שֶׁהוּא כְּהֵן
שַׁבֵּר אֶת כַּדִּי קְרַע אֶת כְּסוּתִי חַיָּב וּרְמִינְהִי לִשְׁמֹר וְלֹא לְאַבֵּד לִשְׁמֹר וְלֹא לִקְרֹעַ לִשְׁמֹר וְלֹא לְחַלֵּק לַעֲנִיִּים
אָמַר רַב הוּנָא לָא קַשְׁיָא הָא דַּאֲתַי לִידֵהּ הָא דְּלָא אֲתַי לִידֵהּ
אֲמַר לֵהּ רַבָּה לִשְׁמֹר דַּאֲתַי לִידֵהּ מַשְׁמַע
אֶלָּא אָמַר רַבָּה הָא וְהָא דַּאֲתָא לִידֵהּ וְלָא קַשְׁיָא הָא דַּאֲתָא לִידֵהּ בְּתוֹרַת שְׁמִירָה הָא דַּאֲתָא לִידֵהּ בְּתוֹרַת קְרִיעָה
הָהוּא אַרְנְקָא דִצְדָקָה דַּאֲתַי לְפֻמְבְּדִיתָא אַפְקְדַהּ רַב יוֹסֵף גַּבֵּי הָהוּא גַּבְרָא פְּשַׁע בַּהּ אֲתוֹ גַּנָּבֵי גַּנְבוּהָ חַיְּבֵהּ רַב יוֹסֵף אֲמַר לֵהּ אַבָּיֵי וְהָתַנְיָא לִשְׁמֹר וְלֹא לְחַלֵּק לַעֲנִיִּים
אֲמַר לֵהּ עַנְיֵי דְפוּמְבְּדִיתָא מִקָּץ קִיץ לְהוּ וְלִשְׁמֹר הוּא
הֲדַרַן עֲלָךְ הַחוֹבֵל

 *** דף צג: *** 

מַתְנִי' הַגּוֹזֵל עֵצִים וַעֲשָׂאָן כֵּלִים צֶמֶר וַעֲשָׂאָן בְּגָדִים מְשַׁלֵּם כִּשְׁעַת הַגְּזֵלָה
גָּזַל פָּרָה מְעֻבֶּרֶת וְיָלְדָה רָחֵל טְעוּנָה וּגְזָזָהּ מְשַׁלֵּם דְּמֵי פָרָה הָעוֹמֶדֶת לֵלֵד וּדְמֵי רָחֵל הָעוֹמֶדֶת לִגָּזֵז
גָּזַל פָּרָה וְנִתְעַבְּרָה אֶצְלוֹ וְיָלְדָה רָחֵל וְנִטְעֲנָה אֶצְלוֹ וּגְזָזָהּ מְשַׁלֵּם כִּשְׁעַת הַגְּזֵלָה זֶה הַכְּלָל כׇּל הַגַּזְלָנִים מְשַׁלְּמִין כִּשְׁעַת הַגְּזֵלָה
גְּמָ' אָמְרִי עֵצִים וַעֲשָׂאָן כֵּלִים אִין שִׁפָּן לָא צֶמֶר וַעֲשָׂאָן בְּגָדִים אִין לִבְּנָן לָא
וּרְמִינְהִי גָּזַל עֵצִים וְשִׁפָּן אֲבָנִים וְסִתְּתָן צֶמֶר (וְלִבְּנָן) [וְלִבְּנוֹ] פִּשְׁתָּן וְנִקָּהוּ מְשַׁלֵּם כִּשְׁעַת הַגְּזֵלָה
אָמַר אַבָּיֵי תַּנָּא דִּידַן קָתָנֵי שִׁנּוּי דְּרַבָּנַן דְּהָדַר וְכׇל שֶׁכֵּן שִׁנּוּי דְּאוֹרָיְתָא
עֵצִים וַעֲשָׂאָן כֵּלִים בְּעֵצִים מְשֻׁפִּין וּמַאי נִינְהוּ נְסָרִים דְּשִׁנּוּי דְּהָדַר לִבְרִיָּתֵהּ הוּא דְּאִי בָּעֵי מְשַׁלֵּף לְהוּ צֶמֶר וַעֲשָׂאָן בְּגָדִים בְּצֶמֶר טָווּי דְּשִׁנּוּי דַּהֲדַר לִבְרִיָּתֵהּ הוּא דְּאִי בָּעֵי סָתַר לֵהּ וְכׇל שֶׁכֵּן שִׁנּוּי דְּאוֹרָיְתָא
וְתַנָּא בָּרָא שִׁנּוּי דְּאוֹרָיְתָא קָתָנֵי וְשִׁנּוּי דְּרַבָּנַן לָא קָתָנֵי
רַב אָשֵׁי אָמַר תַּנָּא דִּידַן נָמֵי שִׁנּוּי דְּאוֹרָיְתָא קָתָנֵי עֵצִים וַעֲשָׂאָן כֵּלִים בּוּכָאנֵי דְּהַיְנוּ שִׁפָּן צֶמֶר וַעֲשָׂאָן בְּגָדִים נַמְטֵי דְּהַיְנוּ שִׁנּוּי דְּלָא הָדַר
וְלִבּוּן מִי הָוֵי שִׁנּוּי וּרְמִינְהִי לֹא הִסְפִּיק לִתְּנוֹ לוֹ עַד שֶׁצְּבָעוֹ פָּטוּר לִבְּנוֹ וְלֹא צְבָעוֹ חַיָּב
אָמַר אַבָּיֵי לָא קַשְׁיָא הָא רַבִּי שִׁמְעוֹן הָא רַבָּנַן דְּתַנְיָא גְּזָזוֹ טְוָאוֹ וַאֲרָגוֹ אֵין מִצְטָרֵף לִבְּנוֹ רַבִּי שִׁמְעוֹן אוֹמֵר אֵין מִצְטָרֵף וַחֲכָמִים אוֹמְרִים מִצְטָרֵף
רָבָא אָמַר הָא וְהָא רַבִּי שִׁמְעוֹן וְלָא קַשְׁיָא הָא דְּנַפְּצֵהּ נַפּוֹצֵי הָא דִּסַרְקֵהּ סָרוֹקֵי
רַבִּי חִיָּא בַּר אָבִין אָמַר הָא דְּחַוְּרֵהּ חַוּוֹרֵי הָא דְּכַבְרֵהּ כַּבְרוֹיֵי
הַשְׁתָּא יֵשׁ לוֹמַר צֶבַע לְרַבִּי שִׁמְעוֹן לָא הָוֵי שִׁנּוּי לִבּוּן הָוֵי שִׁנּוּי דְּתַנְיָא גָּזַז רִאשׁוֹן רִאשׁוֹן וּצְבָעוֹ רִאשׁוֹן רִאשׁוֹן וּטְוָאוֹ רִאשׁוֹן רִאשׁוֹן וַאֲרָגוֹ אֵין מִצְטָרֵף רַבִּי שִׁמְעוֹן בֶּן יְהוּדָה אוֹמֵר מִשּׁוּם רַבִּי שִׁמְעוֹן צְבָעוֹ מִצְטָרֵף
אָמַר אַבָּיֵי לָא קַשְׁיָא הָא רַבָּנַן אַלִּבָּא דְּרַבִּי שִׁמְעוֹן הָא רַבִּי שִׁמְעוֹן בֶּן יְהוּדָה אַלִּבָּא דְּרַבִּי שִׁמְעוֹן
רָבָא אָמַר לְעוֹלָם לָא פְּלִיגִי רַבָּנַן עֲלֵהּ דְּרַבִּי שִׁמְעוֹן בֶּן יְהוּדָה וְשָׁאנֵי צֶבַע הוֹאִיל וְיָכוֹל לְהַעֲבִירוֹ עַל יְדֵי צָפוֹן וְכִי קָתָנֵי הָתָם לֹא הִסְפִּיק לִתְּנוֹ לוֹ עַד שֶׁצְּבָעוֹ פָּטוּר וְאוֹקִמְנָא כְּדִבְרֵי הַכֹּל בְּקָלָא אִילָן דְּלָא עָבַר
אָמַר אַבָּיֵי רַבִּי שִׁמְעוֹן בֶּן יְהוּדָה וּבֵית שַׁמַּאי וְרַבִּי אֱלִיעֶזֶר בֶּן יַעֲקֹב וְרַבִּי שִׁמְעוֹן בֶּן אֶלְעָזָר וְרַבִּי יִשְׁמָעֵאל כֻּלְּהוּ סְבִירָא לְהוּ שִׁנּוּי בִּמְקוֹמוֹ עוֹמֵד רַבִּי שִׁמְעוֹן בֶּן יְהוּדָה הָא דַּאֲמַרַן
בֵּית שַׁמַּאי מַאי הִיא דְּתַנְיָא נָתַן לָהּ חִטִּין בְּאֶתְנַנָּהּ וַעֲשָׂאָן סֹלֶת זֵיתִים וַעֲשָׂאָן שֶׁמֶן עֲנָבִים וַעֲשָׂאָן יַיִן תָּנֵי חֲדָא אָסוּר וְתַנְיָא אִדַּךְ מֻתָּר וְאָמַר רַב יוֹסֵף תָּנֵי גּוּרְיוֹן

 *** דף צד. *** 

דְּמֵאַסְפּוֹרַק בֵּית שַׁמַּאי אוֹסְרִין וּבֵית הִלֵּל מַתִּירִין מַאי טַעְמֵהּ דְּבֵית שַׁמַּאי אָמַר קְרָא גַּם שְׁנֵיהֶם לְרַבּוֹת שִׁנּוּיֵיהֶם וּבֵית הִלֵּל אָמַר קְרָא הֵם וְלֹא שִׁנּוּיֵיהֶם
וּבֵית שַׁמַּאי הָא כְּתִיב הֵם הָהוּא מִבְּעֵי לֵהּ הֵם וְלֹא וַלְדוֹתֵיהֶם וּבֵית הִלֵּל תַּרְתֵּי שָׁמְעַתְּ מִנַּהּ הֵם וְלֹא שִׁנּוּיֵיהֶם הֵם וְלֹא וַלְדוֹתֵיהֶם
וּבֵית הִלֵּל נָמֵי הָכְתִיב גַּם גַּם לְבֵית הִלֵּל קַשְׁיָא
רַבִּי אֱלִיעֶזֶר בֶּן יַעֲקֹב מַאי הִיא
דְּתַנְיָא רַבִּי אֱלִיעֶזֶר בֶּן יַעֲקֹב אוֹמֵר הֲרֵי שֶׁגָּזַל סְאָה שֶׁל חִטִּין טְחָנָהּ לָשָׁהּ וַאֲפָאָהּ וְהִפְרִישׁ מִמֶּנָּה חַלָּה כֵּיצַד מְבָרֵךְ אֵין זֶה מְבָרֵךְ אֶלָּא מְנָאֵץ וְעַל זֶה נֶאֱמַר בֹּצֵעַ בֵּרֵךְ נִאֵץ ה'
רַבִּי שִׁמְעוֹן בֶּן אֶלְעָזָר מַאי הִיא דְּתַנְיָא כְּלָל זֶה אָמַר רַבִּי שִׁמְעוֹן בֶּן אֶלְעָזָר כׇּל שֶׁבַח שֶׁהִשְׁבִּיחַ גַּזְלָן יָדוֹ עַל הָעֶלְיוֹנָה רָצָה נוֹטֵל שִׁבְחוֹ רָצָה אוֹמֵר לוֹ הֲרֵי שֶׁלְּךָ לְפָנֶיךָ
מַאי קָאָמַר אָמַר רַב שֵׁשֶׁת הָכִי קָאָמַר הִשְׁבִּיחַ נוֹטֵל שִׁבְחוֹ כָּחַשׁ אוֹמֵר לוֹ הֲרֵי שֶׁלְּךָ לְפָנֶיךָ דְּשִׁנּוּי בִּמְקוֹמוֹ עוֹמֵד
אִי הָכִי אֲפִלּוּ הִשְׁבִּיחַ נָמֵי אָמְרִי מִפְּנֵי תַּקָּנַת הַשָּׁבִים
רַבִּי יִשְׁמָעֵאל מַאי הִיא דְּתַנְיָא מִצְוַת פֵּאָה לְהַפְרִישׁ מִן הַקָּמָה לֹא הִפְרִישׁ מִן הַקָּמָה מַפְרִישׁ מִן הָעֳמָרִים לֹא הִפְרִישׁ מִן הָעֳמָרִים מַפְרִישׁ מִן הַכְּרִי עַד שֶׁלֹּא מֵרְחוֹ
מֵרְחוֹ מְעַשֵּׂר וְנוֹתֵן לוֹ מִשּׁוּם רַבִּי יִשְׁמָעֵאל אָמְרוּ אַף מַפְרִישׁ מִן הָעִסָּה וְנוֹתֵן לוֹ
אֲמַר לֵהּ רַב פָּפָּא לְאַבָּיֵי אִכְּפוּל כֹּל הָנֵי תַּנָּאֵי לְאַשְׁמוֹעִינַן כְּבֵית שַׁמַּאי אֲמַר לֵהּ הָכִי קָאָמְרִי לֹא נֶחְלְקוּ בֵּית שַׁמַּאי וּבֵית הִלֵּל בְּדָבָר זֶה
אָמַר רָבָא מִמַּאי דִּלְמָא עַד כָּאן לָא קָאָמַר רַבִּי שִׁמְעוֹן בֶּן יְהוּדָה הָתָם אֶלָּא בְּצֶבַע הוֹאִיל וְיָכוֹל לְהַעֲבִירוֹ עַל יְדֵי צָפוֹן
וְעַד כָּאן לָא קָאָמְרִי בֵּית שַׁמַּאי הָתָם אֶלָּא לְגָבוֹהַּ מִשּׁוּם דְּאִמְּאִיס
וְעַד כָּאן לָא קָאָמַר רַבִּי אֱלִיעֶזֶר בֶּן יַעֲקֹב הָתָם אֶלָּא לְעִנְיַן בְּרָכָה מִשּׁוּם דְּהָוֵה לֵהּ מִצְוָה הַבָּאָה בַּעֲבֵרָה
וְעַד כָּאן לָא קָאָמַר רַבִּי שִׁמְעוֹן בֶּן אֶלְעָזָר הָתָם אֶלָּא בְּהַכְחָשָׁה דְּהָדַר
וְעַד כָּאן לָא קָאָמַר רַבִּי יִשְׁמָעֵאל הָתָם אֶלָּא לְעִנְיַן פֵּאָה מִשּׁוּם דִּכְתִיב תַּעֲזֹב יַתִּירָא וְכִי תֵּימָא לִגְמַר מִנֵּהּ מַתְּנוֹת עֲנִיִּים שָׁאנֵי
כִּדְבָעֵי רַבִּי יוֹנָתָן דְּבָעֵי רַבִּי יוֹנָתָן מַאי טַעְמָא דְּרַבִּי יִשְׁמָעֵאל מִשּׁוּם דְּקָסָבַר שִׁנּוּי אֵינוֹ קוֹנֶה אוֹ דִלְמָא בְּעָלְמָא קָסָבַר שִׁנּוּי קוֹנֶה וְהָכָא מִשּׁוּם דִּכְתִיב תַּעֲזֹב יַתִּירָא
וְאִם תִּמְצֵי לוֹמַר טַעְמָא דְּרַבִּי יִשְׁמָעֵאל מִשּׁוּם דְּקָסָבַר שִׁנּוּי אֵינוֹ קוֹנֶה תַּעֲזֹב יַתִּירָא דִּכְתַב רַחֲמָנָא לְמָה לִי וְתוּ לְרַבָּנַן תַּעֲזֹב יַתִּירָא דִּכְתַב רַחֲמָנָא לְמָה לִי
מִבְּעֵי לֵהּ לְכִדְתַנְיָא הַמַּפְקִיר כַּרְמוֹ וְהִשְׁכִּים לַבֹּקֶר וּבְצָרוֹ חַיָּב בְּפֶרֶט וּבְעוֹלֵלוֹת וּבְשִׁכְחָה וּבְפֵאָה וּפָטוּר מִן הַמַּעֲשֵׂר
אָמַר רַב יְהוּדָה אָמַר שְׁמוּאֵל הֲלָכָה כְּרַבִּי שִׁמְעוֹן בֶּן אֶלְעָזָר
וּמִי אָמַר שְׁמוּאֵל הָכִי וְהָאָמַר שְׁמוּאֵל אֵין שָׁמִין לֹא לְגַנָּב וְלֹא לְגַזְלָן אֶלָּא לִנְזָקִין
בִּשְׁלָמָא לְרָבָא דְּאָמַר כִּי קָאָמַר רַבִּי שִׁמְעוֹן בֶּן אֶלְעָזָר הָתָם בְּהַכְחָשָׁה דְּהָדַר לָא קַשְׁיָא כִּי קָאָמַר הֲלָכָה כְּרַבִּי שִׁמְעוֹן בֶּן אֶלְעָזָר דְּשִׁנּוּי בִּמְקוֹמוֹ עוֹמֵד בְּהַכְחָשָׁה דְּהָדַר וְכִי קָאָמַר שְׁמוּאֵל הָתָם אֵין שָׁמִין לֹא לְגַנָּב וְלֹא לְגַזְלָן אֶלָּא לִנְזָקִין בְּהַכְחָשָׁה דְּלָא הָדַר
אֶלָּא לְאַבָּיֵי דְּאָמַר כִּי קָאָמַר רַבִּי שִׁמְעוֹן בֶּן אֶלְעָזָר בְּהַכְחָשָׁה דְּלָא הָדַר קָאָמַר מַאי אִכָּא לְמֵימַר
אַבָּיֵי מַתְנֵי הָכִי אָמַר רַב יְהוּדָה אָמַר שְׁמוּאֵל

 *** דף צד: *** 

אָמְרוּ הֲלָכָה כְּרַבִּי שִׁמְעוֹן בֶּן אֶלְעָזָר וְלֵהּ לָא סְבִירָא לֵהּ
אָמַר רַבִּי חִיָּא בַּר אַבָּא אָמַר רַבִּי יוֹחָנָן דְּבַר תּוֹרָה גְּזֵלָה הַנִּשְׁתַּנֵּית חוֹזֶרֶת בְּעֵינֶיהָ שֶׁנֶּאֱמַר וְהֵשִׁיב אֶת הַגְּזֵלָה אֲשֶׁר גָּזָל מִכׇּל מָקוֹם וְאִם תֹּאמַר מִשְׁנָתֵנוּ מִשּׁוּם תַּקָּנַת הַשָּׁבִים
וּמִי אָמַר רַבִּי יוֹחָנָן הָכִי וְהָאָמַר רַבִּי יוֹחָנָן הֲלָכָה כִּסְתַם מִשְׁנָה וּתְנַן לֹא הִסְפִּיק לִתְּנוֹ לוֹ עַד שֶׁצְּבָעוֹ פָּטוּר
אֲמַר לְהוּ הַהוּא מִדְּרַבָּנַן וְרַבִּי יַעֲקֹב שְׁמֵהּ לְדִידִי מִפָּרְשָׁא לִי מִנֵּהּ דְּרַבִּי יוֹחָנָן כְּגוֹן שֶׁגָּזַל עֵצִים מְשֻׁפִּין וַעֲשָׂאָן כֵּלִים דְּהָוֵה לֵהּ שִׁנּוּי הַחוֹזֵר לִבְרִיָּתוֹ
תָּנוּ רַבָּנַן הַגַּזְלָנִין וּמַלְוֵי בְּרִבִּית שֶׁהֶחְזִירוּ אֵין מְקַבְּלִין מֵהֶן וְהַמְקַבֵּל מֵהֶן אֵין רוּחַ חֲכָמִים נוֹחָה הֵימֶנּוּ
אָמַר רַבִּי יוֹחָנָן בִּימֵי רַבִּי נִשְׁנֵית מִשְׁנָה זוֹ דְּתַנְיָא מַעֲשֶׂה בְּאָדָם אֶחָד שֶׁבִּקֵּשׁ לַעֲשׂוֹת תְּשׁוּבָה אָמְרָה לוֹ אִשְׁתּוֹ רֵיקָה אִם אַתָּה עוֹשֶׂה תְּשׁוּבָה אֲפִלּוּ אַבְנֵט אֵינוֹ שֶׁלְּךָ וְנִמְנַע וְלֹא עָשָׂה תְּשׁוּבָה בְּאוֹתָהּ שָׁעָה אָמְרוּ הַגַּזְלָנִין וּמַלְוֵי רִבִּיּוֹת שֶׁהֶחְזִירוּ אֵין מְקַבְּלִין מֵהֶם וְהַמְקַבֵּל מֵהֶם אֵין רוּחַ חֲכָמִים נוֹחָה הֵימֶנּוּ
מֵיתִיבִי הִנִּיחַ לָהֶם אֲבִיהֶם מָעוֹת שֶׁל רִבִּית אַף עַל פִּי שֶׁהֵן יוֹדְעִין שֶׁהֵן רִבִּית אֵין חַיָּבִין לְהַחְזִיר אִינְהוּ הוּא דְּלָא הָא אֲבִיהֶם חַיָּב לְהַחְזִיר
בְּדִין הוּא דַּאֲבִיהֶם נָמֵי אֵינוֹ חַיָּב לְהַחְזִיר וְהָא דְּקָתָנֵי בְּדִידְהוּ מִשּׁוּם דְּקָא בָּעֵי לְמִתְנֵי סֵיפָא הִנִּיחַ לָהֶם אֲבִיהֶם פָּרָה וְטַלִּית וְכׇל דָּבָר הַמְסֻיָּם חַיָּבִין לְהַחְזִיר מִפְּנֵי כְּבוֹד אֲבִיהֶם תְּנָא רֵישָׁא נָמֵי בְּדִידְהוּ
וּמִפְּנֵי כְּבוֹד אֲבִיהֶם חַיָּבִין לְהַחְזִיר אֶקְרֵי כָּאן וְנָשִׂיא בְעַמְּךָ לֹא תָאֹר בְּעוֹשֶׂה מַעֲשֵׂה עַמְּךָ
כִּדְאָמַר רַב פִּנְחָס בְּשֶׁעָשָׂה תְּשׁוּבָה הָכָא נָמֵי בְּשֶׁעָשָׂה תְּשׁוּבָה אִי עָשָׂה תְּשׁוּבָה מַאי בָּעֵי גַּבֵּהּ אִבְּעִי לֵהּ לְאַהְדּוֹרֵי שֶׁלֹּא הִסְפִּיק לְהַחְזִיר עַד שֶׁמֵּת
תָּא שְׁמַע הַגַּזְלָנִים וּמַלְוֵי בְּרִבִּית אַף עַל פִּי שֶׁגָּבוּ מַחֲזִירִין
גַּזְלָנִין מַאי שֶׁגָּבוּ אִכָּא אִי גְּזוּל גְּזוּל וְאִי לָא גְּזוּל לָא גְּזוּל אֶלָּא אֵימָא הַגַּזְלָנִין וּמַאי נִיהוּ מַלְוֵי רִבִּיּוֹת אַף עַל פִּי שֶׁגָּבוּ מַחְזִירִין אָמְרִי מַחְזִירִין וְאֵין מְקַבְּלִין מֵהֶם
אֶלָּא לָמָּה מַחְזִירִין לָצֵאת יְדֵי שָׁמַיִם
תָּא שְׁמַע הָרוֹעִים וְהַגַּבָּאִין וְהַמּוֹכְסִין תְּשׁוּבָתָן קָשָׁה וּמַחְזִירִין לְמַכִּירִין
אָמְרִי מַחְזִירִין וְאֵין מְקַבְּלִין מֵהֶם וְאֶלָּא לָמָּה מַחְזִירִין לָצֵאת יְדֵי שָׁמַיִם אִי הָכִי אַמַּאי תְּשׁוּבָתָן קָשָׁה
וְעוֹד אֵימָא סֵיפָא וְשֶׁאֵין מַכִּירִין יַעֲשֶׂה בָּהֶן צׇרְכֵי צִבּוּר וְאָמַר רַב חִסְדָּא בּוֹרוֹת שִׁיחִין וּמְעָרוֹת אֶלָּא לָא קַשְׁיָא כָּאן קֹדֶם תַּקָּנָה כָּאן לְאַחַר תַּקָּנָה
וְהַשְׁתָּא דְּאָמַר רַב נַחְמָן בְּשֶׁאֵין גְּזֵלָה קַיֶּמֶת אֲפִלּוּ תֵּימָא אִדֵּי וְאִדֵּי לְאַחַר תַּקָּנָה וְלָא קַשְׁיָא

 *** דף צה. *** 

כָּאן בִּגְזֵלָה קַיֶּמֶת כָּאן בְּשֶׁאֵין גְּזֵלָה קַיֶּמֶת וְהָא אַבְנֵט דִּגְזֵלָה קַיֶּמֶת הִיא מַאי אַבְנֵט דְּמֵי אַבְנֵט
וְכֹל הֵיכָא דִּגְזֵלָה קַיֶּמֶת לָא עֲבוּד רַבָּנַן תַּקַּנְתָּא וַהֲרֵי מָרִישׁ דִּגְזֵלָה קַיֶּמֶת הִיא וּתְנַן עַל הַמָּרִישׁ הַגָּזוּל שֶׁבְּנָאוֹ בַּבִּירָה שֶׁיִּטֹּל דָּמָיו מִפְּנֵי תַּקָּנַת הַשָּׁבִים שָׁאנֵי הָתָם דְּכֵוָן דְּאִכָּא פְּסֵידָא דְבִירָה שַׁוְּיוּהָ רַבָּנַן כִּדְלֵיתַהּ
גָּזַל פָּרָה מְעֻבֶּרֶת וְיָלְדָה וְכוּ' תָּנוּ רַבָּנַן הַגּוֹזֵל רָחֵל וּגְזָזָהּ פָּרָה וְיָלְדָה מְשַׁלֵּם אוֹתָהּ וְאֶת גִּזּוֹתֶיהָ וְאֶת וַלְדוֹתֶיהָ דִּבְרֵי רַבִּי מֵאִיר רַבִּי יְהוּדָה אוֹמֵר גְּזֵלָה חוֹזֶרֶת בְּעֵינֶיהָ רַבִּי שִׁמְעוֹן אוֹמֵר רוֹאִין אוֹתָהּ כְּאִלּוּ הִיא שׁוּמָא אֶצְלוֹ בְּכֶסֶף
אִבַּעְיָא לְהוּ מַאי טַעְמֵהּ דְּרַבִּי מֵאִיר מִשּׁוּם דְּקָסָבַר שִׁנּוּי בִּמְקוֹמוֹ עוֹמֵד אוֹ דִילְמָא בְּעָלְמָא שִׁנּוּי קוֹנֶה וְהָכָא קְנָסָא הוּא דְּקָא קָנֵס
לְמַאי נָפְקָא מִנַּהּ לְהֵיכָא דִּכְחַשָׁה מִכְחָשׁ
תָּא שְׁמַע גָּזַל בְּהֵמָה וְהִזְקִינָה עֲבָדִים וְהִזְקִינוּ מְשַׁלֵּם כִּשְׁעַת הַגְּזֵלָה רַבִּי מֵאִיר אוֹמֵר בַּעֲבָדִים אוֹמֵר לוֹ הֲרֵי שֶׁלְּךָ לְפָנֶיךָ וְאִלּוּ בְּהֵמָה כִּשְׁעַת הַגְּזֵלָה
וְאִי סָלְקָא דַּעְתָּךְ סָבַר רַבִּי מֵאִיר שִׁנּוּי בִּמְקוֹמוֹ עוֹמֵד אֲפִלּוּ בְּהֵמָה נָמֵי אֶלָּא לָאו שְׁמַע מִנַּהּ קָסָבַר רַבִּי מֵאִיר שִׁנּוּי קוֹנֶה וְהָכָא קְנָסָא הוּא דְּקָא קָנֵס
אָמְרִי רַבִּי מֵאִיר לְדִבְרֵיהֶם דְּרַבָּנַן קָאָמַר לְהוּ לְדִידִי שִׁנּוּי אֵין קוֹנֶה וַאֲפִלּוּ בְּהֵמָה נָמֵי אֶלָּא לְדִידְכוּ דְּאָמְרִיתוּ שִׁנּוּי קוֹנֶה אוֹדוֹ לִי מִיהַת בְּעַבְדָּא דְּכִמְקַרְקְעֵי דָּמֵי וְקַרְקַע אֵינָהּ נִגְזֶלֶת וְאָמְרִי לֵהּ רַבָּנַן לָא עַבְדָּא כְּמִטַּלְטְלִי דָּמֵי
תָּא שְׁמַע לִצְבֹּעַ לוֹ אָדֹם וּצְבָעוֹ שָׁחוֹר שָׁחוֹר וּצְבָעוֹ אָדֹם רַבִּי מֵאִיר אוֹמֵר נוֹתֵן לוֹ דְּמֵי צַמְרוֹ דְּמֵי צַמְרוֹ אִין דְּמֵי צַמְרוֹ וְשִׁבְחוֹ לָא וְאִי סָלְקָא דַּעְתָּךְ סָבַר רַבִּי מֵאִיר שִׁנּוּי אֵין קוֹנֶה דְּמֵי צַמְרוֹ וְשִׁבְחוֹ בָּעֵי לְמִתַּב לֵהּ
אֶלָּא לָאו שְׁמַע מִנַּהּ קָסָבַר רַבִּי מֵאִיר שִׁנּוּי קוֹנֶה וְהָכָא קְנָסָא הוּא דְּקָא קָנֵס שְׁמַע מִנַּהּ
אִכָּא דְאָמְרִי הָא לָא אִבְּעִי לַן מִדְּאָפֵךְ רַב וְתָנֵי גָּזַל פָּרָה וְהִזְקִינָה עֲבָדִים וְהִזְקִינוּ מְשַׁלֵּם כִּשְׁעַת הַגְּזֵלָה דִּבְרֵי רַבִּי מֵאִיר וַחֲכָמִים אוֹמְרִים בַּעֲבָדִים אוֹמֵר לוֹ הֲרֵי שֶׁלְּךָ לְפָנֶיךָ וַדַּאי לְרַבִּי מֵאִיר שִׁנּוּי קוֹנֶה וְהָכָא קְנָסָא הוּא דְּקָא קָנֵס לֵהּ
כִּי קָא אִבְּעִי לַן הָכִי אִבְּעִי לַן כִּי קָא קָנֵס בְּמֵזִיד אֲבָל בְּשׁוֹגֵג לָא קָנֵס אוֹ דִילְמָא אֲפִלּוּ בְּשׁוֹגֵג נָמֵי קָנֵס
תָּא שְׁמַע חֲמִשָּׁה גּוֹבִין מִן הַמְחֹרָרִין
וְאֵלּוּ הֵן פֵּרוֹת וּשְׁבַח פֵּרוֹת וְהַמְקַבֵּל עָלָיו לָזוּן בֶּן אִשְׁתּוֹ וּבַת אִשְׁתּוֹ וְגֵט חוֹב שֶׁאֵין בּוֹ אַחְרָיוּת וּכְתֻבַּת אִשָּׁה שֶׁאֵין בָּהּ אַחְרָיוּת
מַאן שָׁמְעַתְּ לֵהּ דְּאָמַר אַחְרָיוּת לָאו טָעוּת סוֹפֵר הוּא רַבִּי מֵאִיר וְקָתָנֵי פֵּרוֹת וּשְׁבַח פֵּרוֹת
שְׁבַח פֵּרוֹת הֵיכִי דָּמֵי כְּגוֹן שֶׁגָּזַל שָׂדֶה מֵחֲבֵרוֹ וּמְכָרָהּ לְאַחֵר וְהִשְׁבִּיחָהּ וַהֲרֵי הִיא יוֹצְאָה מִתַּחַת יָדוֹ כְּשֶׁהוּא גּוֹבֶה

 *** דף צה: *** 

גּוֹבֶה אֶת הַקֶּרֶן מִנְּכָסִים מְשֻׁעְבָּדִים וְאֶת הַשֶּׁבַח מִנְּכָסִים בְּנֵי חֹרִין דְּאָתֵא בַּעַל אַרְעָא וְשָׁקֵל אַרְעֵהּ וּשְׁבָחֵהּ
מַאי לָאו בְּעַם הָאָרֶץ דְּלָא יָדַע דְּקַרְקַע נִגְזֶלֶת אוֹ אֵינָהּ נִגְזֶלֶת וַאֲפִלּוּ הָכִי קָאָתֵי בַּעַל קַרְקַע וְשָׁקֵל לְאַרְעָא וּשְׁבָחַהּ וּשְׁמַע מִנַּהּ בְּשׁוֹגֵג נָמֵי קָנֵס אָמְרִי לָא בְּלוֹקֵחַ תַּלְמִיד חָכָם וְיָדַע
תָּא שְׁמַע לִצְבֹּעַ לוֹ אָדֹם וּצְבָעוֹ שָׁחוֹר שָׁחוֹר וּצְבָעוֹ אָדֹם רַבִּי מֵאִיר אוֹמֵר נוֹתֵן לוֹ דְּמֵי צַמְרוֹ דְּמֵי צַמְרוֹ אִין דְּמֵי צַמְרוֹ וְשִׁבְחוֹ לָא
וְאִי סָלְקָא דַעְתָּךְ בְּשׁוֹגֵג נָמֵי קָנֵס דְּמֵי צַמְרוֹ וְשִׁבְחוֹ בָּעֵי לְמִתְּבָא לֵהּ אֶלָּא לָאו שְׁמַע מִנַּהּ בְּמֵזִיד קָנֵס בְּשׁוֹגֵג לָא קָנֵס שְׁמַע מִנַּהּ
רַבִּי יְהוּדָה אוֹמֵר גְּזֵלָה חוֹזֶרֶת בְּעֵינֶיהָ רַבִּי שִׁמְעוֹן אוֹמֵר רוֹאִין אוֹתָהּ כְּאִלּוּ הִיא שׁוּמָא אֶצְלוֹ בְּכֶסֶף מַאי בֵּינַיְהוּ
אָמַר רַב זְבִיד בְּשֶׁבַח שֶׁעַל גַּבֵּי גְּזֵלָה קָמִפַּלְגִי רַבִּי יְהוּדָה סָבַר דְּנִגְזָל הָוֵי וְרַבִּי שִׁמְעוֹן סָבַר דְּגַזְלָן הָוֵי
רַב פָּפָּא אָמַר דְּכֻלֵּי עָלְמָא שֶׁבַח שֶׁעַל גַּבֵּי גְּזֵלָה דְּגַזְלָן הָוֵי וְהָכָא לְמֶחֱצָה לִשְׁלִישׁ וְלִרְבִיעַ קָמִפַּלְגִי רַבִּי יְהוּדָה סָבַר שֶׁבַח שֶׁעַל גַּבֵּי גְּזֵלָה כֻּלֵּהּ דְּגַזְלָן הָוֵי וְרַבִּי שִׁמְעוֹן סָבַר לְמֶחֱצָה לִשְׁלִישׁ וְלִרְבִיעַ הוּא דְּשָׁקֵל גַּזְלָן
תְּנַן גָּזַל פָּרָה וְנִתְעַבְּרָה אֶצְלוֹ וְיָלְדָה רָחֵל וְנִטְעֲנָה אֶצְלוֹ וּגְזָזָהּ מְשַׁלֵּם כִּשְׁעַת הַגְּזֵלָה יָלְדָה אִין לֹא יָלְדָה הָדְרָא בְּעֵינָא
בִּשְׁלָמָא לְרַב זְבִיד דְּאָמַר שֶׁבַח שֶׁעַל גַּבֵּי גְּזֵלָה דְּנִגְזָל הָוֵי לְרַבִּי יְהוּדָה הָא מַנִּי רַבִּי יְהוּדָה הִיא אֶלָּא לְרַב פָּפָּא דְּאָמַר דְּגַזְלָן הָוֵי הָא מַנִּי לָא רַבִּי יְהוּדָה וְלָא רַבִּי שִׁמְעוֹן
אָמַר לְךָ רַב פָּפָּא הוּא הַדִּין אֲפִלּוּ לֹא יָלְדָה נָמֵי כִּשְׁעַת הַגְּזֵלָה הוּא דִּמְשַׁלֵּם וְהָא דְּקָתָנֵי יָלְדָה אַיְּדֵי דְּנָסֵב רֵישָׁא יָלְדָה נָסֵב סֵיפָא נָמֵי יָלְדָה
תַּנְיָא כְּוָתֵהּ דְּרַב פָּפָּא רַבִּי שִׁמְעוֹן אוֹמֵר רוֹאִין אוֹתָהּ כְּאִלּוּ הִיא שׁוּמָא אֶצְלוֹ בְּכֶסֶף לְמֶחֱצָה לִשְׁלִישׁ וְלִרְבִיעַ
אָמַר רַב אָשֵׁי כִּי הֲוֵינַן בֵּי רַב כָּהֲנָא אִבַּעְיָא לַן לְרַבִּי שִׁמְעוֹן דְּאָמַר לְמֶחֱצָה לִשְׁלִישׁ וְלִרְבִיעַ הוּא דְּשָׁקֵל גַּזְלָן כִּי מְסַלְּקִינַן לֵהּ בִּדְמֵי מְסַלְּקִינַן לֵהּ אוֹ דִילְמָא מִבִּשְׂרָא שָׁקֵל
וּפְשַׁטְנָא מֵהָא דְּאָמַר רַב נַחְמָן אָמַר שְׁמוּאֵל שְׁלֹשָׁה שָׁמִין לָהֶן הַשֶּׁבַח וּמַעֲלִין אוֹתָן בְּדָמִים וְאֵלּוּ הֵן בְּכוֹר לְפָשׁוּט
וּבַעַל חוֹב לְלוֹקֵחַ וּבַעַל חוֹב לִיתוֹמִים
אֲמַר לֵהּ רָבִינָא לְרַב אָשֵׁי מִי אָמַר שְׁמוּאֵל בַּעַל חוֹב לְלוֹקֵחַ יָהֵב לֵהּ שֶׁבַח וְהָאָמַר שְׁמוּאֵל בַּעַל חוֹב גּוֹבֶה אֶת הַשֶּׁבַח אֲמַר לֵהּ לָא קַשְׁיָא כָּאן בְּשֶׁבַח הַמַּגִּיעַ לִכְתֵפַיִם וְכָאן בְּשֶׁבַח שֶׁאֵין מַגִּיעַ לַכְּתֵפַיִם
אֲמַר לֵהּ וְהָא מַעֲשִׂים בְּכׇל יוֹם וְקָא מַגְבֵּי שְׁמוּאֵל אֲפִלּוּ שֶׁבַח הַמַּגִּיעַ לִכְתֵפַיִם אֲמַר לֵהּ לָא קַשְׁיָא

 *** דף צו. *** 

הָא דְּמַסֵּק בֵּהּ כְּשִׁעוּר אַרְעָא וּשְׁבָחָא הָא דְּלָא מַסֵּק בֵּהּ אֶלָּא כְּשִׁעוּר אַרְעָא
אֲמַר לֵהּ הָנִיחָא לְמַאן דְּאָמַר אִי אִית לֵהּ זוּזֵי לְלוֹקֵחַ לָא מָצֵי מְסַלֵּק לֵהּ לְבַעַל חוֹב שַׁפִּיר אֶלָּא לְמַאן דְּאָמַר אִי אִית לֵהּ זוּזֵי לְלוֹקֵחַ מָצֵי מְסַלֵּק לֵהּ לְבַעַל חוֹב לֵימָא לֵהּ אִי הֲווֹ לִי זוּזֵי הֲוָה מְסַלֵּקְנָא לָךְ מִכֻּלֵּהּ אַרְעָא הַשְׁתָּא הַב לִי גְּרִיוָא דְאַרְעָא שִׁעוּר שְׁבָחַאי
אֲמַר לֵהּ הָכָא בְּמַאי עָסְקִינַן כְּגוֹן דְּשַׁוְּיַהּ נִהֲלֵהּ אַפּוֹתֵיקֵי דַּאֲמַר לֵהּ לֹא יְהֵא לְךָ פֵּרָעוֹן אֶלָּא מִזֶּה
אָמַר רָבָא גָּזַל וְהִשְׁבִּיחַ וּמָכַר וְגָזַל וְהִשְׁבִּיחַ וְהוֹרִישׁ מַה שֶּׁהִשְׁבִּיחַ מָכַר מַה שֶּׁהִשְׁבִּיחַ הוֹרִישׁ
בָּעֵי רָבָא הִשְׁבִּיחַ לוֹקֵחַ מַהוּ בָּתַר דְּבַעְיַאּ הֲדַר פַּשְׁטַהּ מָה מָכַר רִאשׁוֹן לַשֵּׁנִי כׇּל זְכוּת שֶׁתָּבֹא לְיָדוֹ
בָּעֵי רָבָא הִשְׁבִּיחַ גּוֹי מַהוּ אֲמַר לֵהּ רַב אַחָא מִדִּפְתִּי לְרָבִנָא תַּקַּנְתָּא לְגוֹי נֵקוּ וְנַעְבֵּד אֲמַר לֵהּ לָא צְרִיכָא כְּגוֹן דְּזַבְּנֵהּ לְיִשְׂרָאֵל סוֹף סוֹף הַבָּא מֵחֲמַת גּוֹי הֲרֵי הוּא כְּגוֹי
לָא צְרִיכָא כְּגוֹן דְּגַזְלַ[הּ] יִשְׂרָאֵל וְזַבְּנַהּ נִהֲלֵהּ וְהִשְׁבִּיחָהּ גּוֹי וַהֲדַר גּוֹי וְזַבְּנַהּ לְיִשְׂרָאֵל מַאי מִי אָמְרִינַן כֵּוָן דְּמֵעִקָּרָא יִשְׂרָאֵל וַהֲדַר יִשְׂרָאֵל עָבְדִי רַבָּנַן תַּקַּנְתָּא אוֹ דִלְמָא כֵּיוָן דְּאִכָּא גּוֹי בָּאֶמְצַע לָא עֲבַדוּ לֵהּ רַבָּנַן תַּקַּנְתָּא תֵּקוּ
אָמַר רַב פָּפָּא הַאי מַאן דִּגְזַל דִּקְלָא מֵחַבְרֵהּ וְקַטְלֵהּ אַף עַל גַּב דְּשַׁדְיֵאּ מֵאַרְעָא לְאַרְעָא דִּידֵהּ לָא קְנֵי מַאי טַעְמָא מֵעִקָּרָא דִּקְלָא מִקְּרֵי וְהַשְׁתָּא נָמֵי דִּקְלָא מִקְּרֵי דִּקְלָא (וַעֲבֵד) [וְעַבְדֵהּ] גֻּבֵּי לָא קָנֵי הַשְׁתָּא מִיהַת גֻּבֵּי דְּדִקְלָא מִקְּרֵי
גֻּבֵּי וְעַבְדִינְהוּ כְּשׁוּרֵי קָנֵי כְּשׁוּרֵי רַבְרְבֵי וְעַבְדִינְהוּ כְּשׁוּרֵי זוּטְרֵי לָא קָנֵי עַבְדִינְהוּ קְצוּצְיָתָא קָנֵי
אָמַר רָבָא הַאי מַאן דִּגְזַל לוּלִבָּא וְעַבְדִינְהוּ הוּצֵי קָנֵי דְּמֵעִקָּרָא לוּלִבָּא מִקְּרֵי וְהַשְׁתָּא הוּצֵי הוּצֵי וְעַבְדִינְהוּ חֻפְיָא קָנֵי מֵעִקָּרָא הוּצֵי וְהַשְׁתָּא חֻפְיָא חֻפְיָא וְעַבְדֵהּ שַׁרְשׁוּרָא לָא קָנֵי מַאי טַעְמָא דַּהֲדַר סָתַר לֵהּ וְהָוֵי חֻפְיָא
בָּעֵי רַב פָּפָּא נֶחְלְקָה הַתְּיוֹמֶת מַהוּ תָּא שְׁמַע דְּאָמַר רַבִּי מָתוּן אָמַר רַבִּי יְהוֹשֻׁעַ בֶּן לֵוִי נִטְּלָה הַתְּיוֹמֶת פָּסוּל

 *** דף צו: *** 

מַאי לָאו הוּא הַדִּין לְנֶחְלְקָה לָא נִטְּלָה שָׁאנֵי דְּהָא חֲסַר לֵהּ
אִכָּא דְּאָמְרִי תָּא שְׁמַע דְּאָמַר רַבִּי מָתוּן אָמַר רַבִּי יְהוֹשֻׁעַ בֶּן לֵוִי נֶחְלְקָה הַתְּיוֹמֶת נַעֲשָׂה כְּמִי שֶׁנִּטְּלָה וּפָסוּל שְׁמַע מִנַּהּ
אָמַר רַב פָּפָּא הַאי מַאן דִּגְזַל עַפְרָא מֵחַבְרֵהּ וְעַבְדֵהּ לְבֵנְתָּא לָא קָנֵי מַאי טַעְמָא דְּהָדַר מְשַׁוֵּי לֵהּ עַפְרָא לְבֵנְתָּא וְעַבְדַהּ עַפְרָא קָנֵי מַאי אָמְרַתְּ דִּלְמָא הָדַר וְעָבֵד לֵהּ לְבֵנְתָּא הַאי לְבֵנְתָּא אַחֲרִיתִי הוּא וּפָנִים חֲדָשׁוֹת בָּאוּ לְכָאן
וְאָמַר רַב פָּפָּא הַאי מַאן דִּגְזַל נְסָכָא מֵחַבְרֵהּ (וְעָבֵד) [וְעַבְדֵהּ] זוּזֵי לָא קָנֵי מַאי טַעְמָא הָדַר עָבֵד לְהוּ נְסָכָא זוּזֵי וְעַבְדִינְהוּ נְסָכָא קָנֵי מַאי אָמְרַתְּ הָדַר עָבֵד לְהוּ זוּזֵי פָּנִים חֲדָשׁוֹת בָּאוּ לְכָאן
שְׁחִימֵי וְעַבְדִינְהוּ חַדְתֵי לָא קָנֵי חַדְתֵי וְעַבְדִינְהוּ שְׁחִימֵי קָנֵי מַאי אָמְרַתְּ הָדַר עָבֵד לְהוּ חַדְתֵי מִדָּע יְדִיעַ שִׁחְמַיְהוּ
זֶה הַכְּלָל כׇּל הַגַּזְלָנִין מְשַׁלְּמִין כִּשְׁעַת הַגְּזֵלָה זֶה הַכְּלָל לְאֵתוֹיֵי מַאי לְאֵתוֹיֵי הָא דְּאָמַר רַבִּי אִלְעָא גָּנַב טָלֶה וְנַעֲשָׂה אַיִל עֵגֶל וְנַעֲשָׂה שׁוֹר נַעֲשָׂה שִׁנּוּי בְּיָדוֹ וּקְנָאוֹ טָבַח וּמָכַר שֶׁלּוֹ הוּא טוֹבֵחַ שֶׁלּוֹ הוּא מוֹכֵר
הָהוּא גַּבְרָא דִּגְזַל פַּדָּנָא דְּתוֹרֵי מֵחַבְרֵהּ אֲזַל כְּרַב בְּהוּ כְּרָבָא זְרַע בְּהוּ זַרְעָא לְסוֹף אַהְדְּרִינְהוּ לְמָרֵהּ אֲתָא לְקַמֵּהּ דְּרַב נַחְמָן אֲמַר לְהוּ זִילוּ שׁוּמוּ שְׁבָחָא דְּאַשְׁבַּח
אֲמַר לֵהּ רָבָא תּוֹרֵי אַשְׁבֻּח אַרְעָא לָא אַשְׁבַּח אָמַר מִי קָאָמֵינָא נְשַׁיְּמוּ כֻּלֵּהּ פַּלְגָא קָאָמֵינָא אֲמַר לֵהּ סוֹף סוֹף גְּזֵלָה הוּא וְקָא הָדְרָה בְּעֵינַאּ דִּתְנַן כׇּל הַגַּזְלָנִין מְשַׁלְּמִין כִּשְׁעַת הַגְּזֵלָה
אֲמַר לֵהּ לָא אָמֵינָא לָךְ כִּי יָתֵבְנָא בְּדִינָא לָא תֵּימָא לִי מִדֵּי דְּאָמַר הוּנָא חַבְרִין עֲלַאי אֲנָא וְשַׁבּוּר מַלְכָּא אַחֵי בְּדִינָא הַאי אִינָשׁ גַּזְלָנָא עַתִּיקָא הוּא וּבָעֵינָא דְּאֶקְנְסֵהּ
מַתְנִי' גָּזַל בְּהֵמָה וְהִזְקִינָה עֲבָדִים וְהִזְקִינוּ מְשַׁלֵּם כִּשְׁעַת הַגְּזֵלָה רַבִּי מֵאִיר אוֹמֵר בַּעֲבָדִים אוֹמֵר לוֹ הֲרֵי שֶׁלְּךָ לְפָנֶיךָ
גָּזַל מַטְבֵּעַ וְנִסְדַּק פֵּרוֹת וְהִרְקִיבוּ יַיִן וְהֶחְמִיץ מְשַׁלֵּם כִּשְׁעַת הַגְּזֵלָה
מַטְבֵּעַ וְנִפְסַל תְּרוּמָה וְנִטְמֵאת חָמֵץ וְעָבַר עָלָיו הַפֶּסַח בְּהֵמָה וְנִתְעַבְּדָה בָּהּ עֲבֵרָה אוֹ שֶׁנִּפְסְלָה מֵעַל גַּבֵּי הַמִּזְבֵּחַ אוֹ שֶׁהָיְתָה יוֹצְאָה לִסָּקֵל אוֹמֵר לוֹ הֲרֵי שֶׁלְּךָ לְפָנֶיךָ
גְּמָ' אָמַר רַב פָּפָּא לֹא הִזְקִינָה הִזְקִינָה מַמָּשׁ אֶלָּא אֲפִלּוּ כָּחֲשָׁה וְהָא אֲנַן הִזְקִינָה תְּנַן כָּחֲשָׁה כְּגוֹן הִזְקִינָה דְּלָא הָדְרָ[א] בָּרְיָא
אֲמַר לֵהּ מָר קַשִּׁישָׁא בְּרֵהּ דְּרַב חִסְדָּא לְרַב אָשֵׁי הָכִי קָאָמְרִי מִשְּׁמֵהּ דְּרַבִּי יוֹחָנָן אֲפִלּוּ גָּנַב טָלֶה וְנַעֲשָׂה אַיִל עֵגֶל וְנַעֲשָׂה שׁוֹר נַעֲשָׂה שִׁנּוּי בְּיָדוֹ וּקְנָאוֹ טָבַח וּמָכַר שֶׁלּוֹ הוּא טוֹבֵחַ שֶׁלּוֹ הוּא מוֹכֵר אֲמַר לֵהּ לָאו אָמֵינָא לָךְ לָא תַּחְלֵף גַּבְרֵי הָהוּא מִשְּׁמֵהּ דְּרַבִּי אִלְעָא אִתְּמַר
רַבִּי מֵאִיר אוֹמֵר בַּעֲבָדִים אוֹמֵר לוֹ הֲרֵי שֶׁלְּךָ לְפָנֶיךָ אָמַר רַב חֲנִינָא בַּר אַבְדִּימִי אָמַר רַב הֲלָכָה כְּרַבִּי מֵאִיר וְרַב שָׁבֵק רַבָּנַן וְעָבֵד כְּרַבִּי מֵאִיר אָמְרִי מִשּׁוּם דְּבָרַיְתָא אִפְּכָא תָּנְיָא וְרַב שָׁבֵק מַתְנִיתִין וְעָבֵד כְּבָרַיְתָא רַב מַתְנִיתִין נָמֵי אִפְּכָא תָּנֵי
וּמַאי טַעְמֵהּ דְּרַב דְּאָפֵךְ מַתְנִיתִין מִקַּמֵּי דְּבָרַיְתָא אַדְּרַבָּה נֵיפוֹךְ לְבָרַיְתָא מִקַּמֵּי מַתְנִיתִין אָמְרִי רַב נָמֵי מַתְנִיתִין אִפְּכָא אַתְנְיֻהּ
וְאִי בָּעֵית אֵימָא כִּי לָא אָפֵךְ חֲדָא מִקַּמֵּי חֲדָא חֲדָא מִקַּמֵּי תַּרְתֵּי אָפֵךְ
דְּתַנְיָא הַמַּחְלִיף פָּרָה בַּחֲמוֹר וְיָלְדָה וְכֵן הַמּוֹכֵר שִׁפְחָתוֹ וְיָלְדָה זֶה אוֹמֵר בִּרְשׁוּתִי יָלְדָה וְהַלָּה שׁוֹתֵק זָכָה בָּהּ זֶה אוֹמֵר אֵינִי יוֹדֵעַ וְזֶה אוֹמֵר אֵינִי יוֹדֵעַ יַחְלֹקוּ
זֶה אוֹמֵר בִּרְשׁוּתִי וְזֶה אוֹמֵר בִּרְשׁוּתִי יִשָּׁבַע הַמּוֹכֵר שֶׁבִּרְשׁוּתוֹ יָלְדָה לְפִי שֶׁכׇּל הַנִּשְׁבָּעִין שֶׁבַּתּוֹרָה נִשְׁבָּעִין וְלֹא מְשַׁלְּמִין דִּבְרֵי רַבִּי מֵאִיר
וַחֲכָמִים אוֹמְרִים אֵין נִשְׁבָּעִין לֹא עַל הָעֲבָדִים וְלֹא עַל הַקַּרְקָעוֹת
הַאי הֲלָכָה כְּרַבִּי מֵאִיר הֲלָכָה כְּרַבָּנַן מִבְּעֵי לֵהּ הָכִי קָאָמַר לְמַאי דְּאָפְכִיתוּ וְתָנֵיתוּ הֲלָכָה כְּרַבִּי מֵאִיר

 *** דף צז. *** 

וּמִי אָמַר רַב עַבְדָּא כִּמְקַרְקְעֵי דָּמֵי וְהָאָמַר רַב דָּנִיאֵל בַּר רַב קַטִּינָא אָמַר רַב הַתּוֹקֵף בְּעַבְדּוֹ שֶׁל חֲבֵרוֹ וְעָשָׂה בּוֹ מְלָאכָה פָּטוּר וְאִי סָלְקָא דַעְתָּךְ עַבְדָּא כִּמְקַרְקְעֵי דָּמֵי אַמַּאי פָּטוּר בִּרְשׁוּתָא דְּמָרֵהּ קָאֵי
הָכָא בְּמַאי עָסְקִינַן שֶׁלֹּא בִּשְׁעַת מְלָאכָה כִּי הָא דִּשְׁלַח לֵהּ רַבִּי אַבָּא לְמָרֵי בַּר מָר בְּעִי מִנֵּהּ מֵרַב הוּנָא הַדָּר בַּחֲצַר חֲבֵרוֹ שֶׁלֹּא מִדַּעְתּוֹ צָרִיךְ לְהַעֲלוֹת לוֹ שָׂכָר אוֹ אֵין צָרִיךְ לְהַעֲלוֹת לוֹ שָׂכָר וּשְׁלַחוּ לֵהּ אֵינוֹ צָרִיךְ לְהַעֲלוֹת לוֹ שָׂכָר
הָכִי הַשְׁתָּא בִּשְׁלָמָא הָתָם בֵּין לְמַאן דְּאָמַר בֵּיתָא מְיַתְּבָא יָתֵב נִיחָא לֵהּ בֵּין לְמַאן דְּאָמַר וּשְׁאִיָּה יֻכַּת שָׁעַר נִיחָא לֵהּ
אֶלָּא הָכָא מִי נִיחָא לֵהּ דְּנִכְחוֹשׁ עַבְדֵּהּ אָמְרִי הָכִי נָמֵי נִיחָא לֵהּ דְּלָא לִסְתְּרֵי עַבְדֵּהּ
(בֵּי) רַב יוֹסֵף בַּר חָמָא הֲוָ[ה] תָּקֵף עַבְדֵי דְּאִינָשֵׁי דְּמַסֵּק בְּהוּ זוּזֵי וְעָבֵד בְּהוּ מְלָאכָה אֲמַר לֵהּ רַבָּה בְּרֵהּ מַאי טַעְמָא עָבֵד מָר הָכִי אֲמַר לֵהּ דְּאָמַר רַב נַחְמָן עַבְדָּא נְהוֹם כְּרֵיסֵהּ לָא שָׁוֵי אֲמַר לֵהּ אֵימָא דְּאָמַר רַב נַחְמָן כְּגוֹן דָּארוּ עַבְדֵּהּ דִּמְרַקֵּד בֵּי כֻבֵּי כֻּלְּהוּ עַבְדֵי מֶעְבָּד עָבְדִי
אֲמַר לֵהּ אֲנָא כְּרַב דָּנִיאֵל סְבִירָא לִי דְּאָמַר רַב דָּנִיאֵל בַּר רַב קַטִּינָא אָמַר רַב הַתּוֹקֵף בְּעַבְדּוֹ שֶׁל חֲבֵרוֹ וְעָשָׂה בּוֹ מְלָאכָה פָּטוּר אַלְמָא נִיחָא לֵהּ דְּלָא לִסְתְּרֵי עַבְדֵּהּ
אֲמַר לֵהּ הָנֵי מִלֵּי הֵיכָא דְּלָא מַסֵּק בְּהוּ זוּזֵי מָר כֵּוָן דְּמַסֵּק בְּהוּ זוּזֵי מִחֲזֵי כְּרִבִּית דְּאָמַר רַב יוֹסֵף בַּר מִנְיוֹמֵי אָמַר רַב נַחְמָן אַף עַל פִּי שֶׁאָמְרוּ הַדָּר בַּחֲצַר חֲבֵרוֹ שֶׁלֹּא מִדַּעְתּוֹ אֵין צָרִיךְ לְהַעֲלוֹת לוֹ שָׂכָר הִלְוָהוּ וְדָר בַּחֲצַר חֲבֵרוֹ צָרִיךְ לְהַעֲלוֹת לוֹ שָׂכָר אֲמַר לֵהּ הֲדַרִי בִּי
אִתְּמַר הַתּוֹקֵף סְפִינָתוֹ שֶׁל חֲבֵרוֹ וְעָשָׂה בָּהּ מְלָאכָה אָמַר רַב רָצָה שְׂכָרָהּ נוֹטֵל רָצָה פְּחָתָהּ נוֹטֵל וּשְׁמוּאֵל אָמַר אֵינוֹ נוֹטֵל אֶלָּא פְּחָתָהּ
אָמַר רַב פָּפָּא לָא פְּלִיגִי הָא דַּעֲבִידָא לְאַגְרָא הָא דְּלָא עֲבִידָא לְאַגְרָא וְאִיבָּעֵית אֵימָא הָא וְהָא דַּעֲבִידָא לְאַגְרָא הָא דִּנְחֵת לֵהּ אַדַּעְתָּא דְּאַגְרָא וְהָא דִּנְחֵת לֵהּ אַדַּעְתָּא דְּגַזְלָנוּתָא
גָּזַל מַטְבֵּעַ וְנִסְדַּק [וְכוּ'] אָמַר רַב הוּנָא נִסְדַּק נִסְדַּק מַמָּשׁ נִפְסַל פְּסָלַתּוּ מַלְכוּת
וְרַב יְהוּדָה אָמַר פְּסָלַתּוּ מַלְכוּת נָמֵי הַיְנוּ נִסְדַּק אֶלָּא הֵיכִי דָּמֵי נִפְסַל שֶׁפְּסָלַתּוּ מְדִינָה זוֹ וְיוֹצֵא בִּמְדִינָה אַחֶרֶת
אֲמַר לֵהּ רַב חִסְדָּא לְרַב הוּנָא לְדִידָךְ דְּאָמְרַתְּ נִפְסַל פְּסָלַתּוּ מַלְכוּת הֲרֵי פֵּרוֹת וְהִרְקִיבוּ יַיִן וְהֶחְמִיץ דְּכִי פְּסָלַתּוּ מַלְכוּת דָּמֵי וְקָתָנֵי מְשַׁלֵּם כִּשְׁעַת הַגְּזֵלָה
אֲמַר לֵהּ הָתָם נִשְׁתַּנָּה טַעְמוֹ וְרֵיחוֹ הָכָא לֹא נִשְׁתַּנָּה
אֲמַר לֵהּ רָבָא לְרַב יְהוּדָה לְדִידָךְ דְּאָמְרַתְּ פְּסָלַתּוּ מַלְכוּת נָמֵי הַיְנוּ נִסְדַּק הֲרֵי תְּרוּמָה וְנִטְמֵאת דְּכִי פְּסָלַתּוּ מַלְכוּת דָּמֵי וְקָתָנֵי אוֹמֵר לוֹ הֲרֵי שֶׁלְּךָ לְפָנֶיךָ
אֲמַר לֵהּ הָתָם לָא מִנְּכַר הֶזֵּיקַהּ הָכָא מִנְּכַר הֶזֵּיקַהּ
אִתְּמַר הַמַּלְוֶה אֶת חֲבֵרוֹ עַל הַמַּטְבֵּעַ וְנִפְסַל הַמַּטְבֵּעַ רַב אָמַר

 *** דף צז: *** 

נוֹתֵן לוֹ מַטְבֵּעַ הַיּוֹצֵא בְּאוֹתָהּ שָׁעָה וּשְׁמוּאֵל אָמַר יָכוֹל לוֹמַר לוֹ לֵךְ הוֹצִיאוֹ בְּמֵישָׁן אָמַר רַב נַחְמָן מִסְתַּבְּרָא מִלְּתֵהּ דִּשְׁמוּאֵל דְּאִית לֵהּ אוֹרְחָא לְמֵיזַל לְמֵישָׁן אֲבָל לֵית לֵהּ אוֹרְחָא לָא
אֵיתִיבֵהּ רָבָא לְרַב נַחְמָן אֵין מְחַלְּלִין עַל הַמָּעוֹת שֶׁאֵינָם יוֹצְאוֹת כֵּיצַד הָיוּ לוֹ מָעוֹת כּוֹזְבִיּוֹת יְרוּשַׁלְמִיּוֹת אוֹ שֶׁל מְלָכִים הָרִאשֹׁנִים אֵין מְחַלְּלִין הָא שֶׁל אַחֲרוֹנִים דֻּומְיָא דְרִאשׁוֹנִים מְחַלְּלִין
אֲמַר לֵהּ הָכָא בְּמַאי עָסְקִינַן כְּשֶׁאֵין מַלְכִיּוֹת מַקְפִּידוֹת זוֹ עַל זוֹ
אֶלָּא כִּי אָמַר שְׁמוּאֵל כְּשֶׁמַּלְכִיּוֹת מַקְפִּידוֹת זוֹ עַל זוֹ הֵיכִי מָצֵי מַמְטֵי לְהוּ דְּמַמְטֵי לְה[וּ] עַל יְדֵי הַדְּחָק דְּלָא בָּחֲשִׁי וְאִי מַשְׁכְּחִי קָפְדִי
תָּא שְׁמַע אֵין מְחַלְּלִין עַל מָעוֹת שֶׁל כָּאן וְהֵן בְּבָבֶל וְשֶׁל בָּבֶל וְהֵן כָּאן שֶׁל בָּבֶל וְהֵן בְּבָבֶל מְחַלְּלִין קָתָנֵי מִיהַת אֵין מְחַלְּלִין עַל מָעוֹת שֶׁל כָּאן וְהֵן בְּבָבֶל אַף עַל גַּב דְּסוֹפוֹ לְמִסַּק לְהָתָם
הָכָא בְּמַאי עָסְקִינַן כְּשֶׁמַּלְכִיּוֹת מַקְפִּידוֹת זוֹ עַל זוֹ אִי הָכִי שֶׁל בָּבֶל וְהֵן בְּבָבֶל לְמַאי חֲזוּ חֲזוּ דְּזָבֵן בְּהוּ בְּהֵמָה וּמַסֵּק לִירוּשָׁלַיִם
וְהָתַנְיָא הִתְקִינוּ שֶׁיְּהוּ הַמָּעוֹת יוֹצְאוֹת בִּירוּשָׁלַיִם מִפְּנֵי כָּךְ אָמַר רַבִּי זֵירָא לָא קַשְׁיָא כָּאן בִּזְמַן שֶׁיַּד יִשְׂרָאֵל תַּקִּיפָה עַל אֻמּוֹת הָעוֹלָם כָּאן בִּזְמַן שֶׁיַּד אֻמּוֹת הָעוֹלָם תַּקִּיפָה עַל עַצְמָן
תָּנוּ רַבָּנַן אֵיזֶהוּ מַטְבֵּעַ שֶׁל יְרוּשָׁלַיִם דָּוִד וּשְׁלֹמֹה מִצַּד אֶחָד וִירוּשָׁלַיִם עִיר הַקֹּדֶשׁ מִצַּד אַחֵר וְאֵיזֶהוּ מַטְבֵּעַ שֶׁל אַבְרָהָם אָבִינוּ זָקֵן וּזְקֵנָה מִצַּד אֶחָד וּבָחוּר וּבְתוּלָה מִצַּד אַחֵר
בְּעָא מִנֵּהּ רָבָא מֵרַב חִסְדָּא הַמַּלְוֶה אֶת חֲבֵרוֹ עַל הַמַּטְבֵּעַ וְהוֹסִיפוּ עָלָיו מַהוּ אָמַר לוֹ נוֹתֵן לוֹ מַטְבֵּעַ הַיּוֹצֵא בְּאוֹתָהּ שָׁעָה אֲמַר לֵהּ וַאֲפִלּוּ כִּי נָפְיָא אֲמַר לֵהּ אִין אֲמַר לֵהּ אֲפִלּוּ כִּי תְּרִטָא אֲמַר לֵהּ אִין
וְהָא קָא זָיְלִין פֵּרֵי אָמַר רַב אָשֵׁי חָזֵינַן אִי מֵחֲמַת טִבְעָא זִיל מְנַכֵּינַן לֵהּ

 *** דף צח. *** 

וְאִי מֵחֲמַת תַּרְעָא זִיל לָא מְנַכֵּינַן לֵהּ
וְהָא קָא שָׁבַח לְעִנְיַן נְסָכָא אֶלָּא כִּי הָא דְּרַב פָּפָּא וְרַב הוּנָא בְּרֵהּ דְּרַב יְהוֹשֻׁעַ עָבְדִי עוֹבָדָא בְּזוּזֵי דַּאֲגַרְדְּמִיס טַיָּעָא עַד עֲשָׂרָה בִּתְמָנְיָא
אָמַר רַבָּה הַזּוֹרֵק מַטְבֵּעַ שֶׁל חֲבֵרוֹ לַיָּם הַגָּדוֹל פָּטוּר מַאי טַעְמָא אָמַר הָא מַנַּח קַמָּךְ אִי בָּעֵית שִׁקְלֵהּ וְהָנֵי מִלֵּי בִּצְלוּלִין דְּקָא חָזֵי לֵהּ אֲבָל עֲכוּרִין דְּלָא קָחָזֵי לֵהּ לָא וְהָנֵי מִלֵּי דְּאַדְּיֵהּ אַדּוֹיֵי אֲבָל שַׁקְלֵהּ בִּידֵהּ מִגְזָל גַּזְלֵהּ הֲשָׁבָה בָּעֵי מֶעְבַּד
מֵתִיב רָבָא אֵין מְחַלְּלִין עַל מָעוֹת שֶׁאֵינָן בִּרְשׁוּתוֹ כֵּיצַד הָיוּ לוֹ מָעוֹת בְּקַסְטְרָא אוֹ בְּהַר הַמֶּלֶךְ אוֹ שֶׁנָּפַל כִּיסוֹ לַיָּם הַגָּדוֹל אֵין מְחַלְּלִין אָמַר רַבָּה שָׁאנֵי לְעִנְיַן מַעֲשֵׂר דְּבָעֵינַן מָצוּי בְּיָדְךָ דְּרַחֲמָנָא אָמַר וְצַרְתָּ הַכֶּסֶף בְּיָדְךָ וְלֵיכָּא
וְאָמַר רַבָּה הַשָּׁף מַטְבֵּעַ שֶׁל חֲבֵרוֹ פָּטוּר מַאי טַעְמָא דְּהָא לָא עֲבַד וְלָא מִדֵּי וְהָנֵי מִלֵּי דְּמַחְיֵהּ בְּקֻרְנָסָא וְטַרְשֵׁהּ אֲבָל שַׁיְפֵהּ בְּשׁוֹפִינָא חַסּוֹרֵי חַסְּרֵהּ
מֵתִיב רָבָא הִכָּהוּ עַל עֵינוֹ וְסִמְּאָהּ עַל אׇזְנוֹ (וְחֵרְשׁוֹ) [וְחֵרְשָׁהּ] עֶבֶד יוֹצֵא בָּהֶן לְחֵרוּת כְּנֶגֶד עֵינוֹ וְאֵינוֹ רוֹאֶה כְּנֶגֶד אׇזְנוֹ וְאֵינוֹ שׁוֹמֵעַ אֵין עֶבֶד יוֹצֵא בָּהֶן לְחֵרוּת
רַבָּה לְטַעְמֵהּ דְּאָמַר רַבָּה חֵרְשׁוֹ לְאָבִיו נֶהֱרָג שֶׁאִי אֶפְשָׁר לַחֲרִישָׁה בְּלֹא חַבּוּרָה דְּטִפְּתָא דִּדְמָא נְפַלַת לֵהּ בְּאֻנֵּהּ
וְאָמַר רַבָּה הַצּוֹרֵם אֹזֶן פָּרָתוֹ שֶׁל חֲבֵרוֹ פָּטוּר מַאי טַעְמָא פָּרָה כִּדְקָיְמָא קָיְמָא דְּלָא עֲבַד וְלָא מִדֵּי וְכֻלְּהוּ שְׁוָרִים לָאו לְגַבֵּי מִזְבֵּחַ קָיְמִי
מֵתִיב רָבָא הָעוֹשֶׂה מְלָאכָה בְּמֵי חַטָּאת וּבְפָרַת חַטָּאת פָּטוּר מִדִּינֵי אָדָם וְחַיָּב בְּדִינֵי שָׁמַיִם מְלָאכָה הוּא דְּלָא מִנְּכַר הֶזֵּיקַהּ אֲבָל צוֹרֵם דְּמִנְּכַר הֶזֵּיקַהּ הָכִי נָמֵי דִּמְחַיֵּב בְּדִינֵי אָדָם
אָמְרִי הוּא הַדִּין דַּאֲפִלּוּ צוֹרֵם פָּטוּר וְהָא קָא מַשְׁמַע לַן דַּאֲפִלּוּ מְלָאכָה דְּלָא מִנְּכַר הֶזֵּיקַהּ חַיָּב בְּדִינֵי שָׁמַיִם
וְאָמַר רַבָּה הַשּׂוֹרֵף שְׁטָרוֹ שֶׁל חֲבֵרוֹ פָּטוּר דַּאֲמַר לֵהּ נְיָרָא קְלַאי מִנָּךְ מַתְקֵף לַהּ רָמֵי בַּר חָמָא הֵיכִי דָּמֵי

 *** דף צח: *** 

אִי דְּאִכָּא סָהֲדִי דְּיָדְעִי מַאי הֲוָה בִּשְׁטָרָא לִכְתְּבוּ לֵהּ שְׁטָרָא מְעַלְּיָא וְאִי דְּלֵיכָּא סָהֲדִי אֲנַן מְנָא יָדְעִינַן אָמַר רָבָא תְּהֵא בְּמַאֲמִינוֹ
אָמַר רַב דִּימִי בַּר חֲנִינָא הָא דְּרַבָּה מַחֲלֹקֶת רַבִּי שִׁמְעוֹן וְרַבָּנַן הִיא לְרַבִּי שִׁמְעוֹן דְּאָמַר דָּבָר הַגּוֹרֵם לְמָמוֹן כְּמָמוֹן דָּמֵי מְחַיֵּב לְרַבָּנַן דְּאָמְרִי דָּבָר הַגּוֹרֵם לְמָמוֹן לָאו כְּמָמוֹן דָּמֵי לָא מְחַיֵּב
מַתְקֵף לַהּ רַב הוּנָא בְּרֵהּ דְּרַב יְהוֹשֻׁעַ אֵמַר דְּשָׁמְעַתְּ לֵהּ לְרַבִּי שִׁמְעוֹן דָּבָר הַגּוֹרֵם לְמָמוֹן כְּמָמוֹן דָּמֵי בְּדָבָר שֶׁעִקָּרוֹ מָמוֹן כִּדְרַבָּה דְּאָמַר רַבָּה גָּזַל חָמֵץ לִפְנֵי הַפֶּסַח וּבָא אַחֵר וּשְׂרָפוֹ בַּמּוֹעֵד פָּטוּר שֶׁהַכֹּל מְצֻוִּים עָלָיו לְבַעֲרוֹ לְאַחַר הַפֶּסַח מַחְלֹקֶת רַבִּי שִׁמְעוֹן וְרַבָּנַן
לְרַבִּי שִׁמְעוֹן דְּאָמַר דָּבָר הַגּוֹרֵם לְמָמוֹן כְּמָמוֹן דָּמֵי חַיָּב לְרַבָּנַן דְּאָמְרִי דָּבָר הַגּוֹרֵם לְמָמוֹן לָאו כְּמָמוֹן דָּמֵי פָּטוּר בְּדָבָר שֶׁאֵין עִקָּרוֹ מָמוֹן מִי אָמְרִינַן
אָמַר אַמֵּימָר מַאן דְּדָאֵן דִּינָא דְּגַרְמֵי מַגְבֵּי בֵּהּ דְּמֵי שְׁטָרָא מְעַלְּיָא וּמַאן דְּלָא דָּאֵין דִּינָא דְּגַרְמֵי מַגְבֵּי בֵּהּ דְּמֵי נְיָרָא בְּעָלְמָא הֲוָה עוֹבָדָא וְכַפְיֵהּ רַפְרָם לְרַב אָשֵׁי וְאַגְבִּי בֵּהּ כִּי כְּשׁוּרָא לְצַלְמָא
חָמֵץ וְעָבַר עָלָיו הַפֶּסַח אוֹמֵר לוֹ הֲרֵי שֶׁלְּךָ לְפָנֶיךָ מַאן תַּנָּא אוֹמְרִין בְּאִסּוּרֵי הֲנָאָה הֲרֵי שֶׁלְּךָ לְפָנֶיךָ אָמַר רַב חִסְדָּא רַבִּי יַעֲקֹב הִיא דְּתַנְיָא שׁוֹר שֶׁהֵמִית עַד שֶׁלֹּא נִגְמַר דִּינוֹ מְכָרוֹ מָכוּר הִקְדִּישׁוֹ מֻקְדָּשׁ שְׁחָטוֹ בְּשָׂרוֹ מֻתָּר הֶחְזִירוֹ שׁוֹמֵר לִבְעָלָיו מֻחְזָר
מִשֶּׁנִּגְמַר דִּינוֹ מְכָרוֹ אֵינוֹ מָכוּר הִקְדִּישׁוֹ אֵינוֹ מֻקְדָּשׁ שְׁחָטוֹ בְּשָׂרוֹ אָסוּר הֶחְזִירוֹ שׁוֹמֵר לִבְעָלָיו אֵינוֹ מֻחְזָר רַבִּי יַעֲקֹב אוֹמֵר אַף מִשֶּׁנִּגְמַר דִּינוֹ הֶחְזִירוֹ שׁוֹמֵר לִבְעָלָיו מֻחְזָר
מַאי לָאו בְּהָא קָמִפַּלְגִי דְּרַבִּי יַעֲקֹב סָבַר אוֹמְרִין בְּאִסּוּרֵי הֲנָאָה הֲרֵי שֶׁלְּךָ לְפָנֶיךָ וְרַבָּנַן סָבְרִי אֵין אוֹמְרִין בְּאִסּוּרֵי הֲנָאָה הֲרֵי שֶׁלְּךָ לְפָנֶיךָ
אֲמַר לֵהּ רַבָּה לָא דְּכֻלֵּי עָלְמָא אָמְרִינַן בְּאִסּוּרֵי הֲנָאָה הֲרֵי שֶׁלְּךָ לְפָנֶיךָ דְּאִם כֵּן נִפְלְגוּ בְּחָמֵץ בַּפֶּסַח אֶלָּא אָמַר רַבָּה הָכָא בְּגוֹמְרִין דִּינוֹ שֶׁל שׁוֹר שֶׁלֹּא בְּפָנָיו קָא מִפַּלְגִי
רַבָּנַן סָבְרִי אֵין גּוֹמְרִין דִּינוֹ שֶׁל שׁוֹר שֶׁלֹּא בְּפָנָיו דַּאֲמַר לֵהּ אִי אַיְתִיתֵהּ נִהֲלַי הֲוָה מַעְרֵקְנָא לֵהּ לְאַגְמָא הַשְׁתָּא מְסַרְתֵּהּ בְּיַד מַאן דְּלָא מָצֵינָא לְאִשְׁתַּעוֹיֵי דִּינָא בַּהֲדֵהּ וְרַבִּי יַעֲקֹב סָבַר גּוֹמְרִין דִּינוֹ שֶׁל שׁוֹר שֶׁלֹּא בְּפָנָיו דַּאֲמַר לֵהּ מַאי עֲבַדִי לֵהּ סוֹף סוֹף הֲוָה גָּמְרִי לֵהּ (דִּינָא) [לְדִינֵהּ] שֶׁלֹּא בְּפָנָיו
אַשְׁכְּחֵהּ רַב חִסְדָּא לְרַבָּה בַּר שְׁמוּאֵל אֲמַר לֵהּ תְּנֵית מִדֵּי בְּאִסּוּרֵי הֲנָאָה אֲמַר לֵהּ אִין תְּנֵינָא וְהֵשִׁיב אֶת הַגְּזֵלָה מָה תַּלְמוּד לוֹמַר אֲשֶׁר גָּזַל יַחֲזִיר כְּעֵין שֶׁגָּזַל
מִכָּאן אָמְרוּ גָּזַל מַטְבֵּעַ וְנִפְסַל פֵּרוֹת וְהִרְקִיבוּ יַיִן וְהֶחְמִיץ תְּרוּמָה וְנִטְמֵאת חָמֵץ וְעָבַר עָלָיו הַפֶּסַח בְּהֵמָה וְנֶעֶבְדָה בָּהּ עֲבֵרָה וְשׁוֹר עַד שֶׁלֹּא נִגְמַר דִּינוֹ אוֹמֵר לוֹ הֲרֵי שֶׁלְּךָ לְפָנֶיךָ
מַאן שָׁמְעַתְּ לֵהּ דְּאָמַר עַד שֶׁלֹּא נִגְמַר דִּינוֹ אִין מִשֶּׁנִּגְמַר דִּינוֹ לָא רַבָּנַן וְקָתָנֵי חָמֵץ וְעָבַר עָלָיו הַפֶּסַח אוֹמֵר לוֹ הֲרֵי שֶׁלְּךָ לְפָנֶיךָ אֲמַר לֵהּ אִי מַשְׁכַּחַתְּ לְהוּ לָא תֵּימָא לְהוּ וְלָא מִדֵּי
פֵּרוֹת וְהִרְקִיבוּ אוֹמֵר לוֹ הֲרֵי שֶׁלְּךָ לְפָנֶיךָ וְהָתְנַן פֵּרוֹת וְהִרְקִיבוּ מְשַׁלֵּם כִּשְׁעַת הַגְּזֵלָה אָמַר רַב פָּפָּא כָּאן שֶׁהִרְקִיבוּ כֻּלָּן כָּאן שֶׁהִרְקִיבוּ מִקְצָתָן
מַתְנִי' נָתַן לָאֻמָּנִין לְתַקֵּן וְקִלְקְלוּ חַיָּבִין לְשַׁלֵּם נָתַן לְחָרָשׁ שִׁדָּה תֵּבָה וּמִגְדָּל לְתַקֵּן וְקִלְקֵל חַיָּב לְשַׁלֵּם וְהַבַּנַּאי שֶׁקִּבֵּל עָלָיו לִסְתֹּר אֶת הַכֹּתֶל וְשִׁיבֵּר הָאֲבָנִים אוֹ שֶׁהִזִּיקָן חַיָּב לְשַׁלֵּם הָיָה סוֹתֵר מִצַּד זֶה וְנָפַל מִצַּד אַחֵר פָּטוּר וְאִם מֵחֲמַת הַמַּכָּה חַיָּב
גְּמָ' אָמַר רַב אַסִּי לֹא שָׁנוּ אֶלָּא שֶׁנָּתַן לְחָרָשׁ שִׁדָּה תֵּבָה וּמִגְדָּל לִנְעֹץ בָּהֶן מַסְמֵר וְנָעַץ בָּהֶן מַסְמֵר וְשִׁבְּרָן אֲבָל נָתַן לְחָרָשׁ עֵצִים לַעֲשׂוֹת שִׁדָּה תֵּבָה וּמִגְדָּל וְעָשָׂה מֵהֶן שִׁדָּה תֵּבָה וּמִגְדָּל וְשִׁבְּרָן פָּטוּר
מַאי טַעְמָא אֻמָּן קוֹנֶה בִּשְׁבַח כְּלִי
תְּנַן נָתַן לָאֻמָּנִין וְקַלְקְלוּ חַיָּבִין לְשַׁלֵּם מַאי לָאו דְּיָהֵב לְהוּ עֵצִים לָא שִׁדָּה תֵּבָה וּמִגְדָּל
הָא מִדְּקָתָנֵי סֵיפָא שִׁדָּה תֵּבָה וּמִגְדָּל מִכְּלָל דְּרֵישָׁא עֵצִים אָמְרִי פָּרוֹשֵׁי קָא מְפָרֵשׁ לַהּ כֵּיצַד נָתַן לָאֻמָּנִין לְתַקֵּן וְקִלְקְלוּ חַיָּבִין לְשַׁלֵּם כְּגוֹן שֶׁנָּתַן לְחָרָשׁ שִׁדָּה תֵּבָה וּמִגְדָּל
וְהָכִי נָמֵי מִסְתַּבְּרָא דְּכֵיצַד קָתָנֵי דְּאִי סָלְקָא דַעְתָּךְ רֵישָׁא עֵצִים הַשְׁתָּא אַשְׁמְעִינַן עֵצִים חַיָּבִין לְשַׁלֵּם וְלָא אָמְרִינַן אֻמָּן קוֹנֶה בִּשְׁבַח כֵּלִים שִׁדָּה תֵּבָה וּמִגְדָּל מִבַּעְיָא
אִי מִשּׁוּם הָא לָא אִרְיָא תְּנָא סֵיפָא לְגַלּוֹיֵי רֵישָׁא שֶׁלֹּא תֹּאמַר רֵישָׁא שִׁדָּה תֵּבָה וּמִגְדָּל אֲבָל עֵצִים לָא תְּנָא סֵיפָא שִׁדָּה תֵּבָה וּמִגְדָּל מִכְּלָל דְּרֵישָׁא עֵצִים וַאֲפִלּוּ הָכִי חַיָּב לְשַׁלֵּם
לֵימָא מְסַיַּע לֵהּ הַנּוֹתֵן צֶמֶר לַצַבָּע

 *** דף צט. *** 

וְהִקְדִּיחוֹ יוֹרָה נוֹתֵן לוֹ דְּמֵי צַמְרוֹ דְּמֵי צַמְרוֹ אִין דְּמֵי צַמְרוֹ וְשִׁבְחוֹ לָא לָאו שֶׁהִקְדִּיחוֹ לְאַחַר נְפִילָה דְּאִכָּא שְׁבָחָא וּשְׁמַע מִנַּהּ אֻמָּן קוֹנֶה בִּשְׁבַח כְּלִי
אָמַר שְׁמוּאֵל הָכָא בְּמַאי עָסְקִינַן כְּגוֹן שֶׁהִקְדִּיחוֹ בִּשְׁעַת נְפִילָה דְּלֵיכָּא שְׁבָחָא אֲבָל הִקְדִּיחוֹ לְאַחַר נְפִילָה מַאי נוֹתֵן לוֹ דְּמֵי צַמְרוֹ וְשִׁבְחוֹ לֵימָא שְׁמוּאֵל לֵית לֵהּ דְּרַב אַסִּי
אָמַר לָךְ שְׁמוּאֵל הָכָא בְּמַאי עָסְקִינַן כְּגוֹן דְּצֶמֶר וְסַמָּנִין דְּבַעַל הַבַּיִת וְצַבָּע אֲגַר יְדֵהּ הוּא דְּשָׁקֵל
אִי הָכִי נוֹתֵן לוֹ דְּמֵי צַמְרוֹ וְסַמָּנִין מִבְּעֵי לֵהּ אֶלָּא שְׁמוּאֵל דַּחוֹיֵי קָא מְדַחֵי לֵהּ
תָּא שְׁמַע הַנּוֹתֵן טַלִּיתוֹ לְאֻמָּן גְּמָרוֹ וְהוֹדִיעוֹ אֲפִלּוּ מִכָּאן וְעַד עֲשָׂרָה יָמִים אֵינוֹ עוֹבֵר עָלָיו מִשּׁוּם לֹא תָלִין נְתָנָהּ לוֹ בַּחֲצִי הַיּוֹם כֵּוָן שֶׁשָּׁקְעָה עָלָיו הַחַמָּה עוֹבֵר עָלָיו מִשּׁוּם בַּל תָּלִין
וְאִי סָלְקָא דַּעְתָּךְ אֻמָּן קוֹנֶה בִּשְׁבַח כְּלִי אַמַּאי עוֹבֵר מִשּׁוּם בַּל תָּלִין
אָמַר רַב מָרִי בְּרֵהּ דְּרַב כָּהֲנָא בְּגִרְדָּא דְסַרְבָּלָא דְּלֵיכָּא שְׁבָחָא
סוֹף סוֹף לְמַאי יַהֲבַהּ נִהֲלֵהּ לְרַכּוֹכֵי כֵּוָן דְּרַכְּכֵהּ הַיְנוּ שְׁבָחָא לָא צְרִיכָא דְּאַגְרֵהּ לְבִטְשֵׁי בִּטְשָׁא בִּטְשָׁא בְּמָעֲתָא דְּהַיְנוּ שְׂכִירוּת
וּלְמַאי דִּסְלֵק אַדַּעְתִּין מֵעִקָּרָא דְּלָא אַגְרֵהּ לְבִטְשֵׁי מְסַיַּע לֵהּ לְרַב שֵׁשֶׁת דִּבְעוֹ מִנֵּהּ מֵרַב שֵׁשֶׁת קַבְּלָנוּת עוֹבֵר עָלָיו מִשּׁוּם בַּל תָּלִין אוֹ אֵינוֹ עוֹבֵר וַאֲמַר לְהוּ רַב שֵׁשֶׁת עוֹבֵר
לֵימָא דְּרַב שֵׁשֶׁת פְּלִיגָא אַדְּרַב אַסִּי אָמַר שְׁמוּאֵל בַּר אַחָא בִּשְׁלִיחָא דְאִגַּרְתָּא
לֵימָא כְּתַנָּאֵי עֲשֵׂה לִי שֵׁירִים נְזָמִין וְטַבָּעוֹת וְאֶקַּדֵּשׁ לָךְ כֵּיוָן שֶׁעֲשָׂאָן מְקֻדֶּשֶׁת דִּבְרֵי רַבִּי מֵאִיר וַחֲכָמִים אוֹמְרִים אֵינָהּ מְקֻדֶּשֶׁת עַד שֶׁיַּגִּיעַ מָמוֹן לְיָדָהּ
מַאי מָמוֹן אִלֵּימָא אוֹתוֹ מָמוֹן מִכְּלָל דְּרַבִּי מֵאִיר סָבַר אוֹתוֹ מָמוֹן לָא אֶלָּא בְּמַאי [כּוּ] מִקַּדְּשָׁא אֶלָּא פְּשִׁיטָא מַאי מָמוֹן מָמוֹן אַחֵר
וְסַבְרוּהָ דְּכֻלֵּי עָלְמָא יֶשְׁנָהּ לִשְׂכִירוּת מִתְּחִלָּה וְעַד סוֹף וּדְכֻלֵּי עָלְמָא הַמְקַדֵּשׁ בְּמִלְוָה אֵינָהּ מְקֻדֶּשֶׁת
מַאי לָאו בְּאֻמָּן קוֹנֶה בִּשְׁבַח כְּלִי קָמִפַּלְגִי דְּרַבִּי מֵאִיר סָבַר אֻמָּן קוֹנֶה בִּשְׁבַח כְּלִי וְרַבָּנַן סָבְרִי אֵין אֻמָּן קוֹנֶה בִּשְׁבַח כְּלִי
לָא דְּכֻלֵּי עָלְמָא אֵין אֻמָּן קוֹנֶה בִּשְׁבַח כְּלִי אֶלָּא הָכָא בְּיֶשְׁנָהּ לִשְׂכִירוּת מִתְּחִלָּה וְעַד סוֹף קָא מִפַּלְגִי
רַבִּי מֵאִיר סָבַר אֵין לִשְׂכִירוּת אֶלָּא לְבַסּוֹף וְרַבָּנַן סָבְרִי יֵשׁ לִשְׂכִירוּת מִתְּחִלָּה וְעַד סוֹף
וְאִי בָּעֵית אֵימָא דְּכֻלֵּי עָלְמָא יֶשְׁנָהּ לִשְׂכִירוּת מִתְּחִלָּה וְעַד סוֹף וְהָכָא בִּמְקַדֵּשׁ בְּמִלְוָה קָמִפַּלְגִי דְּרַבִּי מֵאִיר סָבַר הַמְקַדֵּשׁ בְּמִלְוָה מְקֻדֶּשֶׁת וְרַבָּנַן סָבְרִי הַמְקַדֵּשׁ בְּמִלְוָה אֵינָהּ מְקֻדֶּשֶׁת

 *** דף צט: *** 

רָבָא אָמַר דְּכֻלֵּי עָלְמָא יֶשְׁנָהּ לִשְׂכִירוּת מִתְּחִלָּה וְעַד סוֹף וּדְכֻלֵּי עָלְמָא הַמְקַדֵּשׁ בְּמִלְוָה אֵינָהּ מְקֻדֶּשֶׁת וּדְכֻלֵּי עָלְמָא אֵין אֻמָּן קוֹנֶה בִּשְׁבַח כְּלִי
אֶלָּא הָכָא בְּמַאי עָסְקִינַן כְּגוֹן שֶׁהוֹסִיף לָהּ נֹפֶךְ מִשֶּׁלּוֹ רַבִּי מֵאִיר סָבַר מִלְוָה וּפְרוּטָה דַּעְתַּהּ אַפְּרוּטָה וְרַבָּנַן סָבְרִי מִלְוָה וּפְרוּטָה דַּעְתַּהּ אַמִּלְוָה
וּבִפְלֻגְתָּא דְּהָנֵי תַּנָּאֵי דְּתַנְיָא בִּשְׂכַר שֶׁעָשִׂיתִי עִמָּךְ אֵינָהּ מְקֻדֶּשֶׁת בִּשְׂכַר שֶׁאֶעֱשֶׂה עִמָּךְ מְקֻדֶּשֶׁת רַבִּי נָתָן אוֹמֵר בִּשְׂכַר שֶׁאֶעֱשֶׂה עִמָּךְ אֵינָהּ מְקֻדֶּשֶׁת וְכׇל שֶׁכֵּן בִּשְׂכַר שֶׁעָשִׂיתִי עִמָּךְ
וְרַבִּי יְהוּדָה הַנָּשִׂיא אוֹמֵר בֶּאֱמֶת אָמְרוּ בֵּין בִּשְׂכַר שֶׁעָשִׂיתִי עִמָּךְ וּבֵין בִּשְׂכַר שֶׁאֶעֱשֶׂה עִמָּךְ אֵינָהּ מְקֻדֶּשֶׁת וְאִם הוֹסִיף לָהּ נֹפֶךְ מִשֶּׁלּוֹ מְקֻדֶּשֶׁת
מַאי אִכָּא בֵּין תַּנָּא קַמָּא לְרַבִּי נָתָן אִכָּא בֵּינַיְהוּ שְׂכִירוּת בֵּין רַבִּי נָתָן לְרַבִּי יְהוּדָה הַנָּשִׂיא אִכָּא בֵּינַיְהוּ מִלְוָה וּפְרוּטָה
אָמַר שְׁמוּאֵל טַבָּח אֻמָּן שֶׁקִּלְקֵל חַיָּב לְשַׁלֵּם מַזִּיק הוּא פּוֹשֵׁעַ הוּא נַעֲשָׂה כְּאוֹמֵר לוֹ שְׁחֹט לִי מִכָּאן וְשָׁחַט לוֹ מִכָּאן
לְמָה לֵהּ לְמֵימַר מַזִּיק הוּא פּוֹשֵׁעַ הוּא אִי אָמַר מַזִּיק הוּא הֲוָה אָמֵינָא הָנֵי מִלֵּי הֵיכָא דְּקָא עָבֵד בְּשָׂכָר אֲבָל הֵיכָא דְּקָא עָבֵד בְּחִנָּם לָא קָא מַשְׁמַע לַן פּוֹשֵׁעַ הוּא
אֵיתִיבֵהּ רַב חָמָא בַּר גּוּרְיָא לִשְׁמוּאֵל הַנּוֹתֵן בְּהֵמָה לַטַּבָּח וְנִבְּלָהּ אֻמָּן פָּטוּר הֶדְיוֹט חַיָּב וְאִם נוֹתֵן שָׂכָר בֵּין הֶדְיוֹט בֵּין אֻמָּן חַיָּב אֲמַר לֵהּ לִעֲכַר מוֹחָךְ
אֲתָא הָהוּא מֵרַבָּנַן קָא מוֹתֵב לֵהּ אֲמַר לֵהּ הַשְׁתָּא שָׁקְלַתְּ מַאי דִּשְׁקַל חַבְרָךְ קָאָמֵינָא לְכוּ אֲנָא רַבִּי מֵאִיר וְקָאָמְרִיתוּ לִי רַבָּנַן אַמַּאי לָא דָּיְקַתְּ מִלֵּי שֶׁאֲנִי אוֹמֵר מַזִּיק הוּא פּוֹשֵׁעַ הוּא נַעֲשֶׂה כְּאוֹמֵר לוֹ שְׁחֹט לִי מִכָּאן וְשָׁחַט לוֹ מִכָּאן מַאן אִית לֵהּ הַאי סְבָרָא רַבִּי מֵאִיר דְּאָמַר מִבְּעֵי לֵהּ לְמִרְמֵי אַנַּפְשֵׁהּ
הֵי רַבִּי מֵאִיר אִלֵּימָא [הָא] רַבִּי מֵאִיר (קל"ן סִימָן)
דִּתְנַן קְשָׁרוֹ בְּעָלָיו בְּמוֹסֵרָה וְנָעַל בְּפָנָיו כָּרָאוּי וְיָצָא וְהִזִּיק בֵּין תָּם בֵּין מוּעָד חַיָּב דִּבְרֵי רַבִּי מֵאִיר
הָתָם בִּקְרָאֵי פְּלִיגִי
אֶלָּא הָא רַבִּי מֵאִיר דִּתְנַן לִצְבֹּעַ לוֹ אָדֹם וּצְבָעוֹ שָׁחוֹר שָׁחוֹר וּצְבָעוֹ אָדֹם רַבִּי מֵאִיר אוֹמֵר נוֹתֵן לוֹ דְּמֵי צַמְרוֹ הָתָם בְּיָדַיִם קְלָא מִנֵּהּ
אֶלָּא הָא רַבִּי מֵאִיר דִּתְנַן נִשְׁבְּרָה כַּדּוֹ וְלֹא סִלְּקָהּ נָפְלָה גְּמַלּוֹ וְלֹא הֶעֱמִידָה רַבִּי מֵאִיר אוֹמֵר חַיָּב בְּנִזְקָן וַחֲכָמִים אוֹמְרִים פָּטוּר מִדִּינֵי אָדָם וְחַיָּב בְּדִינֵי שָׁמַיִם וְקַיְמָא לַן דִּבְנִתְקַל פּוֹשֵׁעַ הוּא פְּלִיגִי
אָמַר רַבָּה בַּר בַּר חָנָה אָמַר רַבִּי יוֹחָנָן טַבָּח אֻמָּן שֶׁקִּלְקֵל חַיָּב וַאֲפִלּוּ הוּא אֻמָּן כְּטַבָּחֵי צִפּוֹרִי וּמִי אָמַר רַבִּי יוֹחָנָן הָכִי וְהָאָמַר רַבָּה בַּר בַּר חָנָה עוֹבָדָא הֲוָה קַמֵּהּ דְּרַבִּי יוֹחָנָן בִּכְנִישְׁתָּא דְמָעוֹן וַאֲמַר לֵהּ זִיל אַיְתִי רְאָיָה דְּמַמְחֵית לְתַרְנְגוֹלִים וְאֶפְטְרָךְ
לָא קַשְׁיָא כָּאן בְּחִנָּם כָּאן בְּשָׂכָר כִּי הָא דְּאָמַר רַבִּי זֵירָא הָרוֹצֶה שֶׁיִּתְחַיֵּב לוֹ טַבָּח יַקְדִּים לוֹ דִּינָר
מֵיתִיבִי הַמּוֹלִיךְ חִטִּים לַטָּחוֹן וְלֹא לְתָתָן וַעֲשָׂאָן סֻבִּין אוֹ מֻרְסָן קֶמַח לַנַּחְתּוֹם וַעֲשָׂאוֹ פַּת נִפּוּלִין בְּהֵמָה לַטַּבָּח וְנִבְּלָהּ חַיָּב מִפְּנֵי שֶׁהוּא כְּנוֹשֵׂא שָׂכָר אֵימָא מִפְּנֵי שֶׁהוּא נוֹשֵׂא שָׂכָר
הָהוּא מַגְרוּמְתָּא דַּאֲתַאי לְקַמֵּהּ דְּרַב טַרְפֵהּ וּפַטְרֵהּ לְטַבָּח מִלְּשַׁלּוֹמֵי דְּמֵי פְּגַעוּ בֵּהּ רַב כָּהֲנָא וְרַב אַסִּי בְּהָהוּא גַּבְרָא אֲמַרוּ לֵהּ עֲבֵד בָּךְ רַב תַּרְתֵּי
מַאי תַּרְתֵּי אִילֵימָא תַּרְתֵּי לִגְרִיעוּתָא דְּאִבְּעִי לֵהּ לְאַכְשׁוֹרֵי כְּרַבִּי יוֹסֵי בְּרַבִּי יְהוּדָה וְטַרְפַהּ כְּרַבָּנַן וְאִי נָמֵי כְּרַבָּנַן דְּאִבְּעִי לֵהּ חִיּוּבָא לְטַבָּחָא וּמִי שְׁרֵי לְמֵימַר כִּי הַאי גַּוְנָא
וְהָתַנְיָא לִכְשֶׁיֵּצֵא לֹא יֹאמַר אֲנִי מְזַכֶּה וַחֲבֵרַי מְחַיְּבִין אֲבָל מָה אֶעֱשֶׂה שֶׁחֲבֵרַי רַבּוּ עָלַי וְעַל זֶה נֶאֱמַר הוֹלֵךְ רָכִיל מְגַלֶּה סּוֹד
אֶלָּא תַּרְתֵּי לִמְעַלְּיוּתָא דְּלָא אוֹכְלָךְ סְפֵק אִסּוּרָא וּמַנְעָךְ מִסְּפֵק גְּזֵלָה
אִתְּמַר הַמַּרְאֶה דִּינָר לַשֻּׁלְחָנִי וְנִמְצָא רַע תָּנֵי חֲדָא אֻמָּן פָּטוּר הֶדְיוֹט חַיָּב וְתַנְיָא אִדַּךְ בֵּין אֻמָּן בֵּין הֶדְיוֹט חַיָּב
אָמַר רַב פָּפָּא כִּי תַּנְיָא אֻמָּן פָּטוּר כְּגוֹן דַּנְכּוּ וְאִסּוּר דְּלָא צְרִיכִי לְמִגְמַר כְּלָל אֶלָּא בְּמַאי טְעוֹ טְעוֹ בְּסִכְּתָא חַדְתָּא דְּהָהִיא שַׁעְתָּא דִּנְפַק מִתּוּתֵי סִכְּתָא
הָהִיא אִתְּתָא דְּאַחְזְיָא דִּינָרָא לְרַבִּי חִיָּא אֲמַר לַהּ מְעַלְּיָא הוּא לְמָחָר אֲתַאי לְקַמֵּהּ וַאֲמַרָה לֵהּ אַחֲזִיתֵהּ וַאֲמַרוּ לִי בִּישָׁא הוּא וְלָא קָא נָפֵק לִי אֲמַר לֵהּ לְרַב זִיל חַלְּפֵהּ נִיהֲלַהּ וּכְתוֹב אַפִּנְקָסִי דֵּין עֵסֶק בִּישׁ
וּמַאי שְׁנָא דַּנְכּוּ וְאִסּוּר דִּפְטִירִי מִשּׁוּם דְּלָא צְרִיכִי לְמִגְמַר רַבִּי חִיָּא נָמֵי לָאו לְמִגְמַר קָא בָּעֵי רַבִּי חִיָּא לִפְנִים מִשּׁוּרַת הַדִּין הוּא דַּעֲבַד כִּדְתָנֵי רַב יוֹסֵף וְהוֹדַעְתָּ לָהֶם זֶה

 *** דף ק. *** 

בֵּית חַיֵּיהֶם אֶת הַדֶּרֶךְ זוֹ גְּמִילוּת חֲסָדִים יֵלְכוּ זוֹ בִּקּוּר חוֹלִים בָּהּ זוֹ קְבוּרָה אֶת הַמַּעֲשֶׂה זֶה הַדִּין אֲשֶׁר יַעֲשׂוּן זוֹ לִפְנִים מִשּׁוּרַת הַדִּין
רֵישׁ לָקִישׁ אַחְוִי לֵהּ דִּינָרָא לְרַבִּי אֶלְעָזָר אֲמַר מְעַלְּיָא הוּא אֲמַר לֵהּ חֲזִי דַּעֲלָךְ קָא סָמַכְנָא אֲמַר לֵהּ כִּי סָמְכַתְּ עֲלַי מַאי לְמֵימְרָא דְּאִי מִשְׁתְּכַח בִּישָׁא בָּעֵינָא לְאַחְלוֹפֵי לָךְ וְהָא אַתְּ הוּא דְּאָמְרַתְּ רַבִּי מֵאִיר הוּא דְּדָאֵן דִּינָא דִּגְרָמֵי מַאי לָאו רַבִּי מֵאִיר וְלָא סְבִירָא לַן כְּוָתֵהּ
אֲמַר לֵהּ לָא רַבִּי מֵאִיר וּסְבִירָא לַן כְּוָתֵהּ
הֵי רַבִּי מֵאִיר אִילֵימָא רַבִּי מֵאִיר (ד' ל' מ' פ' סִימָן)
דִּתְנַן דָּן אֶת הַדִּין זִכָּה אֶת הַחַיָּב חַיָּב אֶת הַזַּכַּאי טִמֵּא אֶת הַטָּהוֹר טִהֵר אֶת הַטָּמֵא מַה שֶּׁעָשָׂה עָשׂוּי וִישַׁלֵּם מִבֵּיתוֹ
הָא אִתְּמַר עֲלַהּ אָמַר רַבִּי אִלְעָא אָמַר רַב וְהוּא שֶׁנָּטַל וְנָתַן בַּיָּד
אֶלָּא הָא רַבִּי מֵאִיר דִּתְנַן לִצְבֹּעַ לוֹ אָדֹם וּצְבָעוֹ שָׁחוֹר שָׁחוֹר וּצְבָעוֹ אָדֹם רַבִּי מֵאִיר אוֹמֵר נוֹתֵן לוֹ דְּמֵי צַמְרוֹ הָתָם קָא עָבֵד בְּיָדַיִם
אֶלָּא הָא רַבִּי מֵאִיר דִּתְנַן הַמְסַכֵּךְ גַּפְנוֹ עַל גַּבֵּי תְּבוּאָתוֹ שֶׁל חֲבֵרוֹ הֲרֵי זֶה קִדֵּשׁ וְחַיָּב הָתָם נָמֵי קָא עָבֵד בְּיָדַיִם
אֶלָּא הָא רַבִּי מֵאִיר דְּתַנְיָא מְחִיצַת הַכֶּרֶם שֶׁנִּפְרְצָה

 *** דף ק: *** 

אוֹמֵר לוֹ גְּדֹר נִפְרְצָה אוֹמֵר לוֹ גְּדֹר נִתְיָאֵשׁ מִמֶּנָּה וְלֹא גְּדָרָהּ הֲרֵי זֶה קִדֵּשׁ וְחַיָּב בְּאַחְרָיוּתוֹ
מַתְנִי' הַנּוֹתֵן צֶמֶר לַצַבָּע וְהִקְדִּיחוֹ יוֹרָה נוֹתֵן לוֹ דְּמֵי צַמְרוֹ צְבָעוֹ כָּאוּר אִם הַשֶּׁבַח יָתֵר עַל הַיְּצִיאָה נוֹתֵן לוֹ אֶת הַיְּצִיאָה וְאִם הַיְּצִיאָה יְתֵרָה עַל הַשֶּׁבַח נוֹתֵן לוֹ אֶת הַשֶּׁבַח
לִצְבֹּעַ לוֹ אָדֹם וּצְבָעוֹ שָׁחוֹר שָׁחוֹר וּצְבָעוֹ אָדֹם רַבִּי מֵאִיר אוֹמֵר נוֹתֵן לוֹ דְּמֵי צַמְרוֹ רַבִּי יְהוּדָה אוֹמֵר אִם הַשֶּׁבַח יָתֵר עַל הַיְּצִיאָה נוֹתֵן לוֹ אֶת הַיְּצִיאָה וְאִם הַיְּצִיאָה יְתֵרָה עַל הַשֶּׁבַח נוֹתֵן לוֹ אֶת הַשֶּׁבַח
גְּמָ' מַאי כָּאוּר אָמַר רַב נַחְמָן אָמַר רַבָּה בַּר בַּר חָנָה כַּלְבּוֹס מַאי כַּלְבּוֹס אָמַר רַבָּה בַּר שְׁמוּאֵל

 *** דף קא. *** 

כַּפְרָא דּוּדֵי
תָּנוּ רַבָּנַן הַנּוֹתֵן עֵצִים לֶחָרָשׁ לַעֲשׂוֹת מֵהֶן כִּסֵּא וְעָשָׂה מֵהֶן סַפְסָל סַפְסָל וְעָשָׂה מֵהֶן כִּסֵּא רַבִּי מֵאִיר אוֹמֵר נוֹתֵן לוֹ דְּמֵי עֵצָיו רַבִּי יְהוּדָה אוֹמֵר אִם הַשֶּׁבַח יָתֵר עַל הַיְּצִיאָה נוֹתֵן לוֹ אֶת הַיְּצִיאָה וְאִם הַיְּצִיאָה יְתֵרָה עַל הַשֶּׁבַח נוֹתֵן לוֹ אֶת הַשֶּׁבַח
וּמוֹדֶה רַבִּי מֵאִיר אִם נָתַן עֵצִים לֶחָרָשׁ לַעֲשׂוֹת מֵהֶן כִּסֵּא נָאֶה וְעָשָׂה מֵהֶן כִּסֵּא כָּעוּר סַפְסָל נָאֶה וְעָשָׂה סַפְסָל כָּעוּר אִם הַשֶּׁבַח יָתֵר עַל הַיְּצִיאָה נוֹתֵן לוֹ דְּמֵי הַיְּצִיאָה וְאִם הַיְּצִיאָה יְתֵרָה עַל הַשֶּׁבַח נוֹתֵן לוֹ דְּמֵי הַשֶּׁבַח
אִבַּעְיָא לְהוּ יֵשׁ שֶׁבַח סַמָּנִין עַל הַצֶּמֶר אוֹ אֵין שֶׁבַח סַמָּנִין עַל הַצֶּמֶר
הֵיכִי דָמֵי אִלֵּימָא דִּגְזַל סַמָּנִין וְדַקִּינְהוּ וּתְרָנְהוּ וּצְבַע (בָּהֶן) [בְּהוּ] תִּפּוֹק לֵהּ מִשּׁוּם דִּקְנָנְהוּ בְּשִׁנּוּי
לָא צְרִיכָא דִּגְזַל סַמָּנִין שְׁרוּיִן וּצְבַע בְּהוּ מַאי יֵשׁ שֶׁבַח סַמָּנִין עַל גַּבֵּי צֶמֶר דַּאֲמַר לֵהּ הַב לִי סַמָּנַאי דִּשְׁקַלְתִּינְהוּ אוֹ דִלְמָא אֵין שֶׁבַח סַמָּנִין עַל גַּבֵּי הַצֶּמֶר דַּאֲמַר לֵהּ לֵית לָךָ גַּבַּאי וְלָא מִדֵּי
אָמְרִי וְאִי אֵין שֶׁבַח סַמָּנִין עַל גַּבֵּי צֶמֶר מִי מָצֵי אָמַר לֵהּ לֵית לָךָ גַּבַּאי וְלָא מִדֵּי נֵימָא לֵהּ הַב לִי סַמָּנַאי דְּאַפְסֵדְתִּינְהוּ
אֶלָּא לְהָךְ גִּיסָא אֵין שֶׁבַח סַמָּנִין עַל גַּבֵּי הַצֶּמֶר וּבָעֵי שַׁלּוֹמֵי לֵהּ אוֹ דִּלְמָא יֵשׁ שֶׁבַח סַמָּנִין עַל גַּבֵּי צֶמֶר וַאֲמַר לֵהּ הָא מַנְּחִי קַמָּךְ שִׁקְלִינְהוּ שִׁקְלִינְהוּ בְּמַאי (שָׁקְלֵהּ) [שָׁקֵל לְהוּ] בְּצָפוֹן צָפוֹן עַבּוֹרֵי מְעַבַּר הֲשָׁבָה לָא עָבֵד
אֶלָּא הָכָא בְּמַאי עָסְקִינַן כְּגוֹן דִּגְזַל צֶמֶר וְסַמָּנִין דְּחַד וְצַבְעֵהּ לְהָהוּא צֶמֶר בְּהָנָךְ סַמָּנִין וְקָא מַהְדַּר לֵהּ נִהֲלֵהּ לְצֶמֶר יֵשׁ שֶׁבַח סַמָּנִין עַל גַּבֵּי הַצֶּמֶר וְקָא מַהְדַּר לֵהּ סַמָּנִין וְצֶמֶר אוֹ דִלְמָא אֵין שֶׁבַח סַמָּנִין עַל גַּבֵּי צֶמֶר וְצֶמֶר מַהְדַּר לֵהּ סַמָּנִין לָא מַהְדַּר לֵהּ
אָמְרִי תִּפּוֹק לֵהּ דְּאִיַּקַּר לֵהּ נִהֲלֵהּ בִּדְמֵי לָא צְרִיכָא דְּזַל צִבְעָא וְאִיבָּעֵית אֵימָא כְּגוֹן שֶׁצָּבַע בְּהוּ קוֹפָא
רָבִינָא אָמַר הָכָא בְּמַאי עָסְקִינַן כְּגוֹן דְּצֶמֶר דְּחַד וְסַמָּנִין דְּחַד וְקָאָתֵי קוֹף וְצַבְעֵהּ לְהָהוּא צֶמֶר בְּהָנָךְ סַמָּנִין יֵשׁ שֶׁבַח סַמָּנִין עַל גַּבֵּי צֶמֶר דַּאֲמַר לֵהּ הַב לִי סַמָּנַאי דְּגַבָּךְ נִינְהוּ אוֹ דִלְמָא אֵין שֶׁבַח סַמָּנִין עַל גַּבֵּי צֶמֶר וַאֲמַר לֵהּ לֵית לָךָ גַּבַּאי כְּלוּם
תָּא שְׁמַע בֶּגֶד שֶׁצְּבָעוֹ בִּקְלִפֵּי עׇרְלָה יִדָּלֵק אַלְמָא חֲזוּתָא מִלְּתָא הִיא
אָמַר רָבָא הֲנָאָה הַנִּרְאֶה לָעֵינַיִם אָסְרָה תּוֹרָה דְּתַנְיָא עֲרֵלִים לֹא יֵאָכֵל אֵין לִי אֶלָּא אִסּוּר אֲכִילָה מִנַּיִן שֶׁלֹּא יֵהָנֶה מִמֶּנּוּ וְלֹא יִצְבַּע [בּוֹ] וְלֹא יַדְלִיק בּוֹ אֶת הַנֵּר
תַּלְמוּד לוֹמַר וַעֲרַלְתֶּם עׇרְלָתוֹ אֶת פִּרְיוֹ עֲרֵלִים לֹא יֵאָכֵל לְרַבּוֹת אֶת כֻּלָּם
תָּא שְׁמַע בֶּגֶד שֶׁצְּבָעוֹ בִּקְלִפֵּי שְׁבִיעִית יִדָּלֵק שָׁאנֵי הָתָם דְּאָמַר קְרָא תִּהְיֶה בַּהֲוָיָתָהּ תְּהֵא

 *** דף קא: *** 

רָבָא רָמֵי תְּנַן בֶּגֶד שֶׁצְּבָעוֹ בִּקְלִפֵּי עׇרְלָה יִדָּלֵק אַלְמָא חֲזוּתָא מִלְּתָא הִיא וּרְמִינְהִי רְבִיעִית דָּם שֶׁנִּבְלְעָה בַּבַּיִת הַבַּיִת טָמֵא וְאָמְרִי לַהּ הַבַּיִת טָהוֹר וְלָא פְּלִיגִי הָא בְּכֵלִים דַּהֲווֹ מֵעִקָּרָא הָא בְּכֵלִים דַּאֲתוֹ לְבַסּוֹף
נִבְלְעָה בִּכְסוּת רוֹאִין אִם מִתְכַּבֶּסֶת הַכְּסוּת וְיוֹצָא מִמֶּנָּה רְבִיעִית דָּם טְמֵאָה וְאִם לָאו טְהוֹרָה
אָמַר רַב כָּהֲנָא מִקֻּלֵּי רְבִיעִיּוֹת שָׁנוּ כָּאן בְּדַם תְּבוּסָה דְּרַבָּנַן
רָבָא רָמֵי תְּנַן מִמִּין הַצּוֹבְעִין סְפִיחֵי סְטִיס וְקוֹצָה יֵשׁ לָהֶן שְׁבִיעִית וְלִדְמֵיהֶן שְׁבִיעִית יֵשׁ לָהֶן בִּעוּר וְלִדְמֵיהֶן בִּעוּר אַלְמָא עֵצִים יֵשׁ בָּהֶן מִשּׁוּם קְדֻשַּׁת שְׁבִיעִית
וּרְמִינְהִי עֲלֵי קָנִים וַעֲלֵי גְפָנִים שֶׁגִּבְּבָן בְּחֵבֶא עַל פְּנֵי הַשָּׂדֶה לִקְּטָן לַאֲכִילָה יֵשׁ בָּהֶן מִשּׁוּם קְדֻשַּׁת שְׁבִיעִית לְעֵצִים אֵין בָּהֶן מִשּׁוּם קְדֻשַּׁת שְׁבִיעִית
וּמְשַׁנֵּי אָמַר קְרָא לְאׇכְלָה בְּמִי שֶׁהֲנָאָתוֹ וּבִעוּרוֹ שָׁוִין יָצְאוּ עֵצִים שֶׁהֲנָאָתָן אַחַר בִּעוּרָן
וְהָא אִכָּא עֵצִים דְּמִשְׁחָן דַּהֲנָאָתָן וּבִעוּרָן שָׁוִין
אָמַר רָבָא

 *** דף קב. *** 

סְתָם עֵצִים לְהַסָּקָה הֵן עוֹמְדִין
אָמַר רַב כָּהֲנָא וְעֵצִים לְהַסָּקָה תַּנָּאֵי הִיא דְּתַנְיָא אֵין מוֹסְרִין פֵּרוֹת שְׁבִיעִית לֹא לְמִשְׁרָה וְלֹא לִכְבוּסָה וְרַבִּי יוֹסֵי אוֹמֵר נוֹתְנִין פֵּרוֹת שְׁבִיעִית לְתוֹךְ הַמִּשְׁרָה וּלְתוֹךְ הַכְּבוּסָה
מַאי טַעְמָא דְּרַבָּנַן אָמַר קְרָא לְאׇכְלָה וְלֹא לְמִשְׁרָה לְאׇכְלָה וְלֹא לִכְבוּסָה וְרַבִּי יוֹסֵי אוֹמֵר אָמַר קְרָא לָכֶם לְכׇל צׇרְכֵיכֶם
וְרַבָּנַן נָמֵי הָכְתִיב לָכֶם לָכֶם דֻּומְיָא דִּלְאָכְלָה בְּמִי שֶׁהֲנָאָתוֹ וּבִעוּרוֹ שָׁוִין יָצְאוּ מִשְׁרָה וּכְבוּסָה שֶׁהֲנָאָתָן אַחַר בִּעוּרָן
וְרַבִּי יוֹסֵי נָמֵי הָכְתִיב לְאׇכְלָה אָמַר לָךְ הַהוּא מִבְּעֵי לֵהּ לְכִדְתַנְיָא דְּתַנְיָא לְאׇכְלָה וְלֹא לִמְלוּגְמָא אַתָּה אוֹמֵר לְאׇכְלָה וְלֹא לִמְלוּגְמָא אוֹ אֵינוֹ אֶלָּא לְאׇכְלָה וְלֹא לִכְבוּסָה כְּשֶׁהוּא אוֹמֵר לָכֶם הֲרֵי כְּבוּסָה אָמוּר הָא מָה אֲנִי מְקַיֵּם לְאׇכְלָה לְאׇכְלָה וְלֹא לִמְלוּגְמָא
וּמָה רָאִיתָ לְרַבּוֹת הַכְּבוּסָה וּלְהוֹצִיא אֶת הַמְּלוּגְמָא מְרַבֶּה אֲנִי אֶת הַכְּבוּסָה שֶׁשָּׁוָה בְּכׇל אָדָם וּמוֹצִיא אֲנִי אֶת הַמְּלוּגְמָא שֶׁאֵינוֹ שָׁוֶה בְּכׇל אָדָם
כְּמַאן אָזְלָא הָא דְּתַנְיָא לְאׇכְלָה וְלֹא לִמְלוּגְמָא לְאׇכְלָה וְלֹא לְזִלּוּף לְאׇכְלָה וְלֹא לַעֲשׂוֹת מִמֶּנָּה אַפִּקְטְוִיזִין כְּמַאן כְּרַבִּי יוֹסֵי דְּאִי כְּרַבָּנַן אִכָּא נָמֵי מִשְׁרָה וּכְבוּסָה
רַבִּי יְהוּדָה אוֹמֵר אִם הַשֶּׁבַח כּוּ' (סִימָן סב"ן)
יָתֵב רַב יוֹסֵף אֲחוֹרֵי דְּרַבִּי אַבָּא קַמֵּהּ דְּרַב הוּנָא וְיָתֵב רַב הוּנָא וְקָאָמַר הֲלָכָה כְּרַבִּי יְהוֹשֻׁעַ בֶּן קׇרְחָה וַהֲלָכָה כְּרַבִּי יְהוּדָה
אַהְדְּרִינְהוּ רַב יוֹסֵף לְאַפֵּהּ אָמַר בִּשְׁלָמָא רַבִּי יְהוֹשֻׁעַ בֶּן קׇרְחָה אִצְטְרִיךְ סָלְקָא דַּעְתָּךְ אָמֵינָא יָחִיד וְרַבִּים הֲלָכָה כְּרַבִּים קָא מַשְׁמַע לַן הֲלָכָה כְּיָחִיד
רַבִּי יְהוֹשֻׁעַ בֶּן קׇרְחָה מַאי הִיא דְּתַנְיָא רַבִּי יְהוֹשֻׁעַ בֶּן קׇרְחָה אוֹמֵר מִלְוָה בִּשְׁטָר אֵין נִפְרָעִין מֵהֶן מִלְוָה עַל פֶּה נִפְרָעִין מֵהֶן מִפְּנֵי שֶׁהוּא כְּמַצִּיל מִיָּדָם
אֶלָּא הֲלָכָה כְּרַבִּי יְהוּדָה לְמָה לִי מַחְלֹקֶת וְאַחַר כָּךְ סְתָם הִיא וּמַחְלֹקֶת וְאַחַר כָּךְ סְתָם הֲלָכָה כִּסְתָם
מַחֲלֹקֶת בְּבָבָא קַמָּא לִצְבֹּעַ לוֹ אָדֹם וּצְבָעוֹ שָׁחוֹר שָׁחוֹר וּצְבָעוֹ אָדֹם רַבִּי מֵאִיר אוֹמֵר נוֹתֵן לוֹ דְּמֵי צַמְרוֹ רַבִּי יְהוּדָה אוֹמֵר אִם הַשֶּׁבַח יָתֵר עַל הַיְּצִיאָה נוֹתֵן לוֹ אֶת הַיְּצִיאָה וְאִם הַיְּצִיאָה יְתֵרָה עַל הַשֶּׁבַח נוֹתֵן לוֹ אֶת הַשֶּׁבַח וּסְתָם בְּבָבָא מְצִיעָא דִּתְנַן כׇּל הַמְשַׁנֶּה יָדוֹ עַל הַתַּחְתּוֹנָה וְכׇל הַחוֹזֵר בּוֹ יָדוֹ עַל הַתַּחְתּוֹנָה
וְרַב הוּנָא אִצְטְרִיךְ סָלְקָא דַּעְתָּךְ אָמֵינָא אֵין סֵדֶר לַמִּשְׁנָה וּסְתָם וְאַחַר כָּךְ מַחְלֹקֶת הִיא וְרַב יוֹסֵף אִי הָכִי כׇּל מַחְלֹקֶת וְאַחַר כָּךְ סְתָמָא נֵימָא אֵין סֵדֶר לַמִּשְׁנָה וּסְתָם וְאַחַר כָּךְ מַחֲלֹקֶת הִיא
וְרַב הוּנָא כִּי לָא אָמְרִינַן אֵין סֵדֶר לַמִּשְׁנָה בַּחֲדָא מַסֶּכְתָּא אֲבָל בִּתְרֵי מַסֶּכְתּוֹת אָמְרִינַן וְרַב יוֹסֵף כֻּלַּהּ נְזִיקִין חֲדָא מַסֶּכְתָּא הִיא
וְאִיבָּעֵית אֵימָא מִשּׁוּם דְּקָתָנֵי לַהּ גַּבֵּי הִלְכָתָא פְּסִיקָתָא כׇּל הַמְשַׁנֶּה יָדוֹ עַל הַתַּחְתּוֹנָה וְכׇל הַחוֹזֵר בּוֹ יָדוֹ עַל הַתַּחְתּוֹנָה
תָּנוּ רַבָּנַן הַנּוֹתֵן מָעוֹת לִשְׁלוּחוֹ

 *** דף קב: *** 

לִקַּח לוֹ חִטִּין וְלָקַח מֵהֶם שְׂעוֹרִין שְׂעוֹרִין וְלָקַח מֵהֶם חִטִּין תַּנְיָא חֲדָא אִם פָּחֲתוּ פָּחֲתוּ לוֹ וְאִם הוֹתִירוּ הוֹתִירוּ לוֹ וְתָנֵי חֲדָא אִם פָּחֲתוּ פָּחֲתוּ לוֹ וְאִם הוֹתִירוּ הוֹתִירוּ לָאֶמְצַע
אָמַר רַבִּי יוֹחָנָן לָא קַשְׁיָא הָא רַבִּי מֵאִיר וְהָא רַבִּי יְהוּדָה
הָא רַבִּי מֵאִיר דְּאָמַר שִׁנּוּי קוֹנֶה וְהָא רַבִּי יְהוּדָה דְּאָמַר שִׁנּוּי אֵינוֹ קוֹנֶה
מַתְקֵף לַהּ רַבִּי אֶלְעָזָר מִמַּאי דִּלְמָא עַד כָּאן לָא קָאָמַר רַבִּי מֵאִיר אֶלָּא בְּמִדֵּי דַּחֲזֵי לֵהּ לְגוּפֵהּ אֲבָל לִסְחוֹרָה לָא אָמַר
אֶלָּא אָמַר רַבִּי אֶלְעָזָר הָא וְהָא רַבִּי מֵאִיר וְלָא קַשְׁיָא כָּאן לַאֲכִילָה כָּאן לִסְחוֹרָה
מַחֲכוּ עֲלַהּ בְּמַעְרְבָא לְרַבִּי יוֹחָנָן אַלִּבָּא דְּרַבִּי יְהוּדָה וְכִי מִי הוֹדִיעוֹ לְבַעַל חִטִּין שֶׁיַּקְנֶה חִטִּין לְבַעַל מָעוֹת מַתְקֵף לַהּ רַב שְׁמוּאֵל בַּר סַסְרָטִי אִי הָכִי אֲפִלּוּ חִטִּין וְחִטִּין נָמֵי לָא
אָמַר רַבִּי אֲבָהוּ שָׁאנֵי חִטִּין וְחִטִּין דִּשְׁלִיחוּתֵהּ קָא עָבֵד וְכִי בַּעַל הַבַּיִת דָּמֵי
תִּדַּע דִּתְנַן אֶחָד הַמַּקְדִּישׁ נְכָסָיו וְאֶחָד הַמַּעֲרִיךְ אֶת עַצְמוֹ אֵין לוֹ בִּכְסוּת אִשְׁתּוֹ וְלֹא בִּכְסוּת בָּנָיו וְלֹא בְּצֶבַע שֶׁצָּבַע לִשְׁמָן וְלֹא בְּסַנְדָּלִים חֲדָשִׁים שֶׁלְּקָחָן לִשְׁמָן
וְאַמַּאי לֵימָא הָכָא נָמֵי מִי הוֹדִיעוֹ לַצַבָּע שֶׁיַּקְנֶה צִבְעוֹ לָאִשָּׁה אֶלָּא לָאו מִשּׁוּם דְּאָמְרִינַן [דִּשְׁלִיחוּתֵהּ קָא עָבֵד וּכְיַד אִשְׁתּוֹ דָּמֵי הָכָא נָמֵי] שְׁלִיחוּתֵהּ קָא עָבֵד וּכְיַד בַּעַל הַבַּיִת דָּמֵי
אָמַר רַבִּי אַבָּא לֹא כׇּל הַמַּקְדִּישׁ נְכָסָיו אֵין דַּעְתּוֹ עַל כְּסוּת אִשְׁתּוֹ וּבָנָיו
מַתְקֵף לַהּ רַבִּי זֵירָא וְכִי דַּעְתּוֹ שֶׁל אָדָם עַל תְּפִלָּיו וּתְנַן הַמַּקְדִּישׁ נְכָסָיו מַעֲלִין לוֹ תְּפִלִּין אָמַר לֵהּ אַבָּיֵי אֵין דַּעְתּוֹ שֶׁל אָדָם עַל תְּפִלִּין הַמַּקְדִּישׁ נְכָסָיו סָבַר מִצְוָה קָא עָבֵדְנָא וְאֵין דַּעְתּוֹ שֶׁל אָדָם עַל כְּסוּת אִשְׁתּוֹ וּבָנָיו מִשּׁוּם אֵיבָה
מַתְקֵף לַהּ רַב אוֹשַׁעְיָא וַהֲלֹא חַיָּבֵי עֲרָכִין שָׁנוּ כָּאן וּתְנַן חַיָּבֵי עֲרָכִין מְמַשְׁכְּנִין אוֹתָן
וְכִי דַּעְתּוֹ שֶׁל אָדָם עַל עַצְמוֹ לְמַשְׁכְּנוֹ
אֶלָּא אָמַר רַבִּי אַבָּא כׇּל הַמַּקְדִּישׁ נְכָסָיו נַעֲשָׂה כְּמִי שֶׁהִקְנָה לָהֶן כְּסוּת אִשְׁתּוֹ וּבָנָיו מֵעִקָּרָא
תָּנוּ רַבָּנַן הַלּוֹקֵחַ שָׂדֶה בְּשֵׁם חֲבֵרוֹ אֵין כּוֹפִין אוֹתוֹ לִמְכּוֹר וְאִם אָמַר לוֹ עַל מְנָת כּוֹפִין אוֹתוֹ לִמְכּוֹר
מַאי קָאָמַר אָמַר רַב שֵׁשֶׁת הָכִי קָאָמַר הַלּוֹקֵחַ שָׂדֶה מֵחֲבֵרוֹ בְּשֵׁם רֵישׁ גָּלוּתָא אֵין כּוֹפִין אוֹתוֹ רֵישׁ גָּלוּתָא לִמְכֹּר וְאִם אָמַר עַל מְנָת כּוֹפִין אֶת רֵישׁ גָּלוּתָא לִמְכֹּר
אָמַר מָר הַלּוֹקֵחַ שָׂדֶה בְּשֵׁם רֵישׁ גָּלוּתָא אֵין כּוֹפִין אוֹתוֹ רֵישׁ גָּלוּתָא לִמְכֹּר מִכְּלָל דְּמִקְנָא קַנְיָא לֵהּ לֵימָא פְּלִיגָא דִּבְנֵי מַעְרְבָא דְּאָמְרִי וְכִי מִי הוֹדִיעוֹ לְבַעַל חִטִּין שֶׁיַּקְנֶה חִטִּין לְבַעַל הַבַּיִת
אִי מִשּׁוּם הָא לָא קַשְׁיָא כְּגוֹן דְּאוֹדְעֵהּ לְבַעַל שָׂדֶה וְאוֹדְעִינְהוּ לְסָהֲדֵי
אֶלָּא אֵימָא סֵיפָא עַל מְנָת כּוֹפִין אוֹתוֹ רֵישׁ גָּלוּתָא לִמְכֹּר אַמַּאי וְלֵימָא רֵישׁ גָּלוּתָא לָא יְקָרַיְכוּ בָּעֵינָא וְלָא זִילוּתַיְכוּ בָּעֵינָא
אֶלָּא אָמַר אַבָּיֵי הָכִי קָאָמַר הַלּוֹקֵחַ שָׂדֶה בְּשֵׁם חֲבֵרוֹ רֵישׁ גָּלוּתָא

 *** דף קג. *** 

אֵין כּוֹפִין אֶת הַמּוֹכֵר לִמְכֹּר זִמְנָא אַחֲרִיתִי וְאִם אָמַר לוֹ עַל מְנָת כּוֹפִין אֶת הַמּוֹכֵר לִמְכֹּר
אָמַר מָר הַלּוֹקֵחַ שָׂדֶה בְּשֵׁם חֲבֵרוֹ אֵין כּוֹפִין אֶת הַמּוֹכֵר לִמְכֹּר זִמְנָא אַחֲרִיתִי פְּשִׁיטָא מַהוּ דְּתֵימָא מָצֵי אָמַר לֵהּ מִדָּע יָדְעַתְּ דַּאֲנָא לְנַפְשַׁאי שָׁקֵלְנָא וּפַנְחַיָּא בְּעָלְמָא הוּא דְּקָבָעֵינָא וְזוּזִי בִּכְדִי לָא שָׁדֵינָא אֶלָּא אַדַּעְתָּא דְּכָתֵב לֵהּ שְׁטָרָא אַחֲרִינָא קָא מַשְׁמַע לַן דְּאָמַר לֵהּ עִנְיָנָא עֲבַדִי לָךְ בַּהֲדֵי הָהוּא דִּזְבַנְתְּ לֵהּ בִּשְׁמֵהּ וְיִכְתֹּב לָךְ שְׁטָרָא אַחֲרִינָא
וְאִם אָמַר לוֹ עַל מְנָת כּוֹפִין אֶת הַמּוֹכֵר לִמְכֹּר פְּשִׁיטָא לָא צְרִיכָא דַּאֲמַר לְהוּ לְסָהֲדִי קַמֵּהּ דִּידֵהּ חֲזוֹ דִּשְׁטָרָא אַחֲרִינָא קָא בָעֵינָא מַהוּ דְּתֵימָא מָצֵי אֲמַר לֵהּ אָמֵינָא שְׁטָרָא מֵהַיְאךְ דְּקָא שָׁקְלַתְּ בִּשְׁמֵהּ קָאָמְרַתְּ קָא מַשְׁמַע לַן דַּאֲמַר לֵהּ לְהָכִי טְרַחִי וַאֲמַרִי לְהוּ לְעֵדִים קַמָּךְ דְּמִנָּךְ הוּא דְּקָא בָעֵינָא
רַב כָּהֲנָא יְהַב זוּזָא אַכִּתָּנָא לְסוֹף אִיַּקַּר כִּתָּנָא זַבְּנֵהּ מָרָוָתֵהּ דְּכִתָּנָא אֲתָא לְקַמֵּהּ דְּרַב אֲמַר לֵהּ מָה אֶעְבֵּד אֵיזִיל אֶשְׁקֹל זוּזַאי אֲמַר לֵהּ אִי כִּי קָא [מְ]זַבְּנִי אָמְרִי הַאי כִּתָּנָא דְכָהֲנָא הוּא זִיל שְׁקֹל וְאִי לָא לָא תִּשְׁקוֹל
כְּמַאן כִּבְנֵי מַעְרְבָא דְּאָמְרִי מִי הוֹדִיעוֹ לְבַעַל חִטִּין שֶׁיַּקְנֶה חִטִּין לְבַעַל מָעוֹת
אַטּוּ מִי יָהֵב רַב כָּהֲנָא אַרְבַּע וְשָׁקֵל תַּמְנֵי כִּתָּנָא מִמֵּילָא הוּא דְּאִיַּקַּר מִגְזָל גַּזְלוּהּ וּתְנַן כׇּל הַגַּזְלָנִין מְשַׁלְּמִין כִּשְׁעַת הַגְּזֵלָה
אָמְרִי הָתָם אֲמָנָה הֲוַאי וְלָא מַשְׁכֵהּ רַב כָּהֲנָא לְכִתָּנָא וְרַב לְטַעְמֵהּ דַּאֲמַר רַב עוֹשִׂין אֲמָנָה בְּפֵרוֹת וְאֵין עוֹשִׂין אֲמָנָה בְּדָמִים
מַתְנִי' הַגּוֹזֵל אֶת חֲבֵרוֹ שָׁוֶה פְּרוּטָה וְנִשְׁבַּע לוֹ יוֹלִיכֶנּוּ אַחֲרָיו לְמָדַי לֹא יִתֵּן לֹא לִבְנוֹ וְלֹא לִשְׁלוּחוֹ אֲבָל נוֹתֵן לִשְׁלִיחַ בֵּית דִּין וְאִם מֵת יַחֲזִיר לְיוֹרְשָׁיו
נָתַן לוֹ אֶת הַקֶּרֶן וְלֹא נָתַן לוֹ אֶת הַחֹמֶשׁ מָחַל לוֹ עַל הַקֶּרֶן וְלֹא מָחַל לוֹ עַל הַחֹמֶשׁ מָחַל לוֹ עַל זֶה וְעַל זֶה חוּץ מִפָּחוּת שָׁוֶה פְּרוּטָה בַּקֶּרֶן אֵינוֹ צָרִיךְ לֵילֵךְ אַחֲרָיו נָתַן לוֹ אֶת הַחֹמֶשׁ וְלֹא נָתַן לוֹ אֶת הַקֶּרֶן מָחַל לוֹ עַל הַחֹמֶשׁ וְלֹא מָחַל לוֹ עַל הַקֶּרֶן מָחַל לוֹ עַל זֶה וְעַל זֶה חוּץ מִשָּׁוֶה פְּרוּטָה בַּקֶּרֶן צָרִיךְ לֵילֵךְ אַחֲרָיו
נָתַן לוֹ אֶת הַקֶּרֶן וְנִשְׁבַּע לוֹ עַל הַחֹמֶשׁ

 *** דף קג: *** 

הֲרֵי זֶה מְשַׁלֵּם חֹמֶשׁ עַל חֹמֶשׁ עַד שֶׁיִּתְמַעֵט הַקֶּרֶן מִשָּׁוֶה פְּרוּטָה
וְכֵן בְּפִקָּדוֹן שֶׁנֶּאֱמַר אוֹ בְּפִקָּדוֹן אוֹ בִתְשׂוּמֶת יָד אוֹ בְגָזֵל אוֹ עָשַׁק אֶת עֲמִיתוֹ אוֹ מָצָא אֲבֵדָה וְכִחֶשׁ בָּהּ וְנִשְׁבַּע עַל שָׁקֶר הֲרֵי זֶה מְשַׁלֵּם קֶרֶן וָחֹמֶשׁ וְאָשָׁם
גְּמָ' נִשְׁבַּע לוֹ אִין לֹא נִשְׁבַּע לוֹ לָא מַנִּי לָא רַבִּי טַרְפוֹן וְלָא רַבִּי עֲקִיבָא דְּתַנְיָא גָּזַל אֶחָד מֵחֲמִשָּׁה וְאֵינוֹ יוֹדֵעַ אֵיזֶה מֵהֶן וְכׇל אֶחָד אוֹמֵר אוֹתִי גָּזַל מַנִּיחַ גְּזֵלָה בֵּינֵיהֶם וּמִסְתַּלֵּק דִּבְרֵי רַבִּי טַרְפוֹן רַבִּי עֲקִיבָא אוֹמֵר לֹא זוֹ דֶּרֶךְ מוֹצִיאָתוֹ מִידֵי עֲבֵרָה עַד שֶׁיְּשַׁלֵּם גְּזֵלָה לְכׇל אֶחָד [וְאֶחָד]
מַנִּי אִי רַבִּי טַרְפוֹן אַף עַל גַּב דְּאִשְׁתְּבַע אָמַר מַנִּיחַ גְּזֵלָה בֵּינֵיהֶם וּמִסְתַּלֵּק אִי רַבִּי עֲקִיבָא אַף עַל גַּב דְּלָא אִשְׁתְּבַע אָמַר עַד שֶׁיְּשַׁלֵּם גְּזֵלָה לְכׇל אֶחָד וְאֶחָד
לְעוֹלָם רַבִּי עֲקִיבָא הִיא וְכִי קָאָמַר רַבִּי עֲקִיבָא עַד שֶׁיְּשַׁלֵּם גְּזֵלָה לְכׇל אֶחָד וְאֶחָד הֵיכָא דְּאִשְׁתְּבַע הוּא דְּקָאָמַר מַאי טַעְמָא דְּאָמַר קְרָא לַאֲשֶׁר הוּא לוֹ יִתְּנֶנּוּ בְּיוֹם אַשְׁמָתוֹ
וְרַבִּי טַרְפוֹן אַף עַל גַּב דְּאִשְׁתְּבַע עֲבוּד רַבָּנַן תַּקַּנְתָּא דְּתַנְיָא רַבִּי אֶלְעָזָר בְּרַבִּי צָדוֹק אוֹמֵר תַּקָּנָה גְּדוֹלָה הִתְקִינוּ שֶׁאִם הָיְתָה הוֹצָאָה יְתֵרָה עַל הַקֶּרֶן מְשַׁלֵּם קֶרֶן וָחֹמֶשׁ לְבֵית דִּין וּמֵבִיא אֲשָׁמוֹ וּמִתְכַּפֵּר לוֹ
וְרַבִּי עֲקִיבָא כִּי עֲבוּד רַבָּנַן תַּקַּנְתָּא הֵיכָא דְּיָדַע לְמַאן גַּזְלֵהּ דְּקָא מַהְדַּר לֵהּ מָמוֹנָא לְמָרֵהּ גָּזַל אֶחָד מֵחֲמִשָּׁה דְּלָא יָדַע לְמַאן גַּזְלֵהּ דְּלָא הָדַר מָמוֹנָא לְמָרֵהּ לָא עֲבוּד רַבָּנַן תַּקַּנְתָּא
מֵתִיב רַב הוּנָא בַּר יְהוּדָה אָמַר רַבִּי שִׁמְעוֹן בֶּן אֶלְעָזָר לֹא נֶחְלְקוּ רַבִּי טַרְפוֹן וְרַבִּי עֲקִיבָא עַל שֶׁלָּקַח אֶחָד מֵחֲמִשָּׁה וְאֵינוֹ יוֹדֵעַ מֵאֵיזֶה מֵהֶן לָקַח שֶׁמַּנִּיחַ דְּמֵי מִקָּח בֵּינֵיהֶם וּמִסְתַּלֵּק עַל מָה נֶחְלְקוּ שֶׁגָּזַל אֶחָד מֵחֲמִשָּׁה בְּנֵי אָדָם וְאֵינוֹ יוֹדֵעַ מֵאֵיזֶה מֵהֶן גָּזַל שֶׁרַבִּי טַרְפוֹן אוֹמֵר מַנִּיחַ דְּמֵי גְּזֵלָה בֵּינֵיהֶם וּמִסְתַּלֵּק וְרַבִּי עֲקִיבָא אוֹמֵר אֵין לוֹ תַּקָּנָה עַד שֶׁיְּשַׁלֵּם גְּזֵלָה לְכׇל אֶחָד וְאֶחָד
וְאִי סָלְקָא דַעְתָּךְ דְּאִשְׁתְּבַע מָה לִי לָקַח מָה לִי גָּזַל
וְעוֹד מֵתִיב רָבָא מַעֲשֶׂה בְּחָסִיד אֶחָד שֶׁלָּקַח מִשְּׁנֵי בְּנֵי אָדָם וְלֹא הָיָה יוֹדֵעַ מֵאֵיזֶה מֵהֶן לָקַח וּבָא לִפְנֵי רַבִּי טַרְפוֹן אָמַר לוֹ הַנַּח דְּמֵי מִקָּחֲךָ בֵּינֵיהֶם וְהִסְתַּלֵּק בָּא לִפְנֵי רַבִּי עֲקִיבָא אָמַר לוֹ אֵין לְךָ תַּקָּנָה עַד שֶׁתְּשַׁלֵּם לְכׇל אֶחָד וְאֶחָד וְאִי סָלְקָא דַעְתָּךְ דְּמִשְׁתְּבַע חָסִיד מִי מִשְׁתְּבַע בְּשִׁקְרָא
וְכִי תֵּימָא דְּמִשְׁתְּבַע וַהֲדַר הָוֵי חָסִיד וְהָא כׇּל הֵיכָא דְּאָמְרִינַן מַעֲשֶׂה בְּחָסִיד אֶחָד אוֹ רַבִּי יְהוּדָה בֶּן בָּבָא אוֹ רַבִּי יְהוּדָה בְּרַבִּי אִילְעַאי וְרַבִּי יְהוּדָה בֶּן בָּבָא וְרַבִּי יְהוּדָה בְּרַבִּי אִילְעַאי חֲסִידִים דְּמֵעִקָּרָא הֲווֹ
אֶלָּא לְעוֹלָם רַבִּי טַרְפוֹן הִיא וּמוֹדֶה רַבִּי טַרְפוֹן הֵיכָא דְּאִשְׁתְּבַע מַאי טַעְמָא דְּאָמַר קְרָא לַאֲשֶׁר הוּא לוֹ יִתְּנֶנּוּ בְּיוֹם אַשְׁמָתוֹ וְרַבִּי עֲקִיבָא דְּאָמַר אַף עַל גַּב דְּלָא מִשְׁתְּבַע קָנֵס
וְרַבִּי טַרְפוֹן מִכְּדֵי הֵיכָא דְּמִשְׁתְּבַע לָא סַגִּיא דְּלָא הוֹדָה מַאי אִרְיָא וְנִשְׁבַּע אֲפִלּוּ בְּלָא שְׁבוּעָה נָמֵי דְּתַנְיָא מוֹדֶה רַבִּי טַרְפוֹן בְּאוֹמֵר לִשְׁנַיִם גָּזַלְתִּי אֶחָד מִכֶּם מָנֶה וְאֵינִי יוֹדֵעַ אֵיזֶה מִכֶּם נוֹתֵן לָזֶה מָנֶה וְלָזֶה מָנֶה

 *** דף קד. *** 

שֶׁכְּבָר הוֹדָה מִפִּי עַצְמוֹ
אֶלָּא אָמַר רָבָא שָׁאנֵי מַתְנִיתִין דְּכֵוָן דְּיָדַע לְמַאן גַּזְלֵהּ וְאוֹדִי לֵהּ כֵּוָן דְּאֶפְשָׁר לְאַהְדּוֹרֵי מָמוֹנָא לְמָרֵהּ הָוֵה לֵהּ כְּמַאן דְּאָמַר לֵהּ יִהְיוּ לִי בְּיָדְךָ הִלְכָּךְ נִשְׁבַּע אַף עַל גַּב דְּקָאָמַר לֵהּ יִהְיוּ לִי בְּיָדְךָ כֵּוָן דְּבָעֵי כַּפָּרָה לָא סַגִּי עַד דְּמָטֵי לִידֵהּ הָא לָא אִשְׁתְּבַע הָוֵי גַּבֵּהּ פִּקָּדוֹן עַד דְּאָתֵי וְשָׁקֵל לֵהּ
לֹא יִתֵּן לֹא לִבְנוֹ וְלֹא לִשְׁלוּחוֹ אִתְּמַר שָׁלִיחַ שֶׁעֲשָׂאוֹ בְּעֵדִים רַב חִסְדָּא אָמַר הָוֵי שָׁלִיחַ רַבָּה אָמַר לָא הָוֵי שָׁלִיחַ
רַב חִסְדָּא אָמַר הָוֵי שָׁלִיחַ לְהָכִי טְרַחִי וְאוֹקְמֵהּ בְּעֵדִים דְּלֵקוּ בִּרְשׁוּתֵהּ רַבָּה אָמַר לָא הָוֵי שָׁלִיחַ הָכִי קָאָמַר אִינִישׁ מְהֵימְנָא הוּא אִי סָמְכַתְּ סְמוֹךְ אִי בָּעֵית לְשַׁדּוֹרֵי בִּידֵהּ שַׁדַּר בִּידֵהּ
תְּנַן הַשּׁוֹאֵל אֶת הַפָּרָה וְשִׁלְּחָהּ בְּיַד בְּנוֹ בְּיַד עַבְדּוֹ בְּיַד שְׁלוּחוֹ אוֹ בְּיַד בְּנוֹ בְּיַד עַבְדּוֹ בְּיַד שְׁלוּחוֹ שֶׁל שׁוֹאֵל וּמֵתָה פָּטוּר
הַאי שְׁלוּחוֹ הֵיכִי דָמֵי אִי דְּלֹא (עָשָׂה) [עֲשָׂאוֹ] בְּעֵדִים מְנָא יָדְעִינַן אֶלָּא (דְּעָשָׂה) [דַּעֲשָׂאוֹ] בְּעֵדִים וְקָתָנֵי דְּפָטוּר קַשְׁיָא לְרַב חִסְדָּא
כִּדְאָמַר רַב חִסְדָּא בִּשְׂכִירוֹ וּלְקִיטוֹ הָכָא נָמֵי בִּשְׂכִירוֹ וּלְקִיטוֹ
תְּנַן לֹא יִתֵּן לֹא לִבְנוֹ וְלֹא לִשְׁלוּחוֹ הַאי שְׁלוּחוֹ הֵיכִי דָמֵי אִי דְּלָא עֲשָׂאוֹ בְּעֵדִים מְנָא יָדְעִינַן אֶלָּא לָאו דַּעֲשָׂאוֹ בְּעֵדִים תַּרְגְּמַהּ רַב חִסְדָּא בִּשְׂכִירוֹ וּלְקִיטוֹ
אֲבָל שָׁלִיחַ שֶׁעֲשָׂאוֹ בְּעֵדִים מַאי הָכִי נָמֵי דְּהָוֵי שָׁלִיחַ אַדְּתָנֵי סֵיפָא אֲבָל נוֹתֵן הוּא לִשְׁלִיחַ בֵּית דִּין לִפְלוֹג וְלִתְנֵי בְּדִידֵהּ שָׁלִיחַ שֶׁעֲשָׂאוֹ בְּעֵדִים הָכִי נָמֵי דְּהָוֵי שָׁלִיחַ
אָמְרִי לָא פְּסִיקָא לֵהּ שְׁלִיחַ בֵּית דִּין לָא שְׁנָא עֲשָׂאוֹ נִגְזָל וְלָא שְׁנָא עֲשָׂאוֹ גַּזְלָן הָוֵי שָׁלִיחַ פְּסִיקָא לֵהּ שְׁלִיחַ שֶׁעֲשָׂאוֹ בְּעֵדִים דְּכִי עֲשָׂאוֹ נִגְזָל הוּא דְּהָוֵי שָׁלִיחַ עֲשָׂאוֹ גַּזְלָן לָא הָוֵי שָׁלִיחַ לָא פְּסִיקָא לֵהּ
וּלְאַפּוֹקֵי מֵהַאי תַּנָּא דְּתַנְיָא רַבִּי שִׁמְעוֹן בֶּן אֶלְעָזָר אוֹמֵר שְׁלִיחַ בֵּית דִּין שֶׁעֲשָׂאוֹ נִגְזָל וְלֹא עֲשָׂאוֹ גַּזְלָן אוֹ עֲשָׂאוֹ גַּזְלָן וְשָׁלַח הַלָּה וְנָטַל אֶת שֶׁלּוֹ מִיָּדוֹ פָּטוּר
רַבִּי יוֹחָנָן וְרַבִּי אֶלְעָזָר דְאָמְרִי תַּרְוַיְהוּ שָׁלִיחַ שֶׁעֲשָׂאוֹ בְּעֵדִים הָוֵי שָׁלִיחַ וְאִם תֹּאמַר מִשְׁנָתֵנוּ
בְּמַמְצִיא לוֹ שָׁלִיחַ דַּאֲמַר לֵהּ אִית לִי זוּזֵי גַּבֵּי פְלָנְיָא וְלָא קָא מְשַׁדַּר לְהוּ אִתְחֲזִי לֵהּ דִּלְמָא אִינִישׁ הוּא דְּלָא מַשְׁכַּח לְשַׁדּוֹרֵי לֵהּ
אִי נָמֵי כִּדְרַב חִסְדָּא בִּשְׂכִירוֹ וּלְקִיטוֹ
אָמַר רַב יְהוּדָה אָמַר שְׁמוּאֵל

 *** דף קד: *** 

אֵין מְשַׁלְּחִין מָעוֹת בִּדְיוֹקְנֵי וַאֲפִלּוּ עֵדִים חֲתוּמִים עָלֶיהָ וְרַבִּי יוֹחָנָן אָמַר אִם עֵדִים חֲתוּמִים עָלֶיהָ מְשַׁלְּחִין
אָמְרִי לִשְׁמוּאֵל מַאי תַּקַּנְתָּא כִּי הָא דְּרַבִּי אַבָּא הָוֵי מַסֵּק זוּזֵי בִּדְרַב יוֹסֵף בַּר חָמָא אֲמַר לֵהּ לְרַב סָפְרָא בַּהֲדֵי דְּאָתֵית אַיְתִינְהוּ נִיהֲלִי כִּי אֲזַל לְהָתָם אֲמַר לֵהּ רָבָא בְּרֵהּ מִי כָּתַב לָךְ הִתְקַבַּלְתִּי אֲמַר לֵהּ לָא אִי הָכִי זִיל בְּרֵישָׁא וְיִכְתֹּב לָךְ הִתְקַבַּלְתִּי
לְסוֹף אֲמַר לֵהּ אִי כָּתַב לָךְ נָמֵי הִתְקַבַּלְתִּי לָאו כְּלוּם הוּא דִּלְמָא אַדְּאָתֵית שָׁכֵב רַבִּי אַבָּא וְנָפְלוּ זוּזֵי קַמֵּי יַתְמֵי וְהִתְקַבַּלְתִּי דְּרַבִּי אַבָּא לָאו כְּלוּם הוּא אֲמַר לֵהּ וְאֶלָּא מַאי תַּקַּנְתָּא זִיל נַקְנִינְהוּ לָךְ אַגַּב אַרְעָא וְתָא אַתְּ כְּתוֹב לַן הִתְקַבַּלְתִּי
כִּי הָא דְּרַב פָּפָּא הֲוָה מַסֵּק תְּרֵיסַר אַלְפֵי זוּזֵי בֵּי חוֹזָאֵי אַקְנִינְהוּ נִהֲלֵהּ לְרַב שְׁמוּאֵל בַּר אַבָּא אַגַּב אַסִּפָּא דְבֵיתֵהּ כִּי אֲתָא נְפַק לְאַפֵּהּ עַד תְּוָאךְ
נָתַן לוֹ אֶת הַקֶּרֶן וְכוּ' אַלְמָא חֹמֶשׁ מָמוֹנָא הוּא וְאִם מָיֵת מְשַׁלְּמִי לֵהּ יוֹרְשִׁין
וּתְנַן נָמֵי נָתַן אֶת הַקֶּרֶן וְנִשְׁבַּע עַל הַחֹמֶשׁ הֲרֵי מוֹסִיף חֹמֶשׁ עַל חֹמֶשׁ אַלְמָא חֻמְשָׁא מָמוֹנָא הוּא
וְתַנְיָא נָמֵי הָכִי הַגּוֹזֵל אֶת חֲבֵרוֹ וְנִשְׁבַּע לוֹ וָמֵת יוֹרְשִׁין מְשַׁלְּמִים קֶרֶן וָחֹמֶשׁ וּפְטוּרִין מִן הָאָשָׁם
וְיוֹרְשִׁין בְּנֵי שַׁלּוֹמֵי חֻמְשָׁא דַּאֲבוּהוֹן הָווּ אַלְמָא חֹמֶשׁ מָמוֹנָא הוּא וּבָעֵי שַׁלּוֹמֵי יוֹרְשִׁין וּרְמִינְהוּ עֲדַיִן אֲנִי אוֹמֵר אֵימָתַי אֵינוֹ מְשַׁלֵּם חֹמֶשׁ עַל גֶּזֶל אָבִיו בִּזְמַן שֶׁלֹּא נִשְׁבַּע לֹא הוּא וְלֹא אָבִיו
הוּא וְלֹא אָבִיו אָבִיו וְלֹא הוּא הוּא וְאָבִיו מִנַּיִן תַּלְמוּד לוֹמַר אֲשֶׁר גָּזָל וַאֲשֶׁר עָשָׁק וְהוּא לֹא גָּזַל וְלֹא עָשַׁק
אָמַר רַב נַחְמָן לָא קַשְׁיָא כָּאן שֶׁהוֹדָה כָּאן שֶׁלֹּא הוֹדָה
אִי לֹא הוֹדָה קֶרֶן נָמֵי לָא מְשַׁלֵּם וְכִי תֵּימָא הָכִי נָמֵי דְּלָא מְשַׁלֵּם וְהָא מִדְּקָא מְהַדַּר אַחֹמֶשׁ לְמֵימְרָא דְּקֶרֶן מְשַׁלֵּם
וְעוֹד תַּנְיָא וַעֲדַיִן אֲנִי אוֹמֵר אֵימָתַי הוּא מְשַׁלֵּם קֶרֶן עַל גֶּזֶל אָבִיו בִּזְמַן שֶׁנִּשְׁבַּע הוּא וְאָבִיו אָבִיו וְלֹא הוּא הוּא וְלֹא אָבִיו לֹא הוּא וְלֹא אָבִיו מִנַּיִן תַּלְמוּד לוֹמַר גְּזֵלָה וָעֹשֶׁק אֲבֵדָה וּפִקָּדוֹן יֵשׁ תַּלְמוּד
וְיָתֵב רַב הוּנָא וְקָאָמַר לְהָא שְׁמַעְתָּא אֲמַר לֵהּ רַבָּה בְּרֵהּ יֵשׁ תַּלְמוּד קָאָמַר מָר אוֹ יִשְׁתַּלְמוּ קָאָמַר מָר אֲמַר לֵהּ יֵשׁ תַּלְמוּד קָאָמֵינָא וּמֵרִבּוּיָא דִּקְרָאֵי אֲמַרִי
אֶלָּא מַאי לֹא הוֹדָה לֹא הוֹדָה אָבִיו וְהוֹדָה בְּנוֹ
וְנִחַיַּב בְּנוֹ חֹמֶשׁ אַשְּׁבוּעָה דִידֵהּ אָמְרִי בְּשֶׁאֵין גְּזֵלָה קַיֶּמֶת אִי בְּשֶׁאֵין גְּזֵלָה קַיֶּמֶת אֲפִלּוּ קֶרֶן נָמֵי לָא מְשַׁלֵּם לָא צְרִיכָא דְּאִכָּא אַחְרָיוּת
וְכִי אִכָּא אַחְרָיוּת נְכָסִים מַאי הָוֵי מִלְוָה עַל פֶּה הִיא וּמִלְוָה עַל פֶּה אֵינוֹ גּוֹבֶה לֹא מִן הַיּוֹרְשִׁין וְלֹא מִן הַלָּקוֹחוֹת
אָמְרִי

 *** דף קה. *** 

בְּשֶׁעָמַד בַּדִּין אִי בְּשֶׁעָמַד בַּדִּין אֲפִלּוּ חֹמֶשׁ נָמֵי מְשַׁלֵּם אָמַר רַב הוּנָא בְּרֵהּ דְּרַב יְהוֹשֻׁעַ לְפִי שֶׁאֵין מְשַׁלְּמִין חֹמֶשׁ עַל כְּפִירַת שִׁעְבּוּד קַרְקָעוֹת
רָבָא אָמַר הָכָא בְּמַאי עָסְקִינַן כְּגוֹן שֶׁהָיְתָה דִּיסַקַּיָּא שֶׁל אָבִיו מֻפְקֶדֶת בְּיַד אֲחֵרִים קֶרֶן מְשַׁלֵּם דְּהָא אִיתֵהּ חֹמֶשׁ לָא מְשַׁלֵּם דְּכִי אִשְׁתְּבַע בְּקֻשְׁטָא אִשְׁתְּבַע דְּהָא לָא הֲוָה יָדַע
חוּץ מִפָּחוֹת שָׁוֶה פְּרוּטָה בַּקֶּרֶן כּוּ' אָמַר רַב פָּפָּא לֹא שָׁנוּ אֶלָּא שֶׁאֵין גְּזֵלָה קַיֶּמֶת אֲבָל גְּזֵלָה קַיֶּמֶת צָרִיךְ לֵילֵךְ אַחֲרָיו חָיְשִׁינַן שֶׁמָּא תִּיַּקֵּר
אִכָּא דְּאָמְרִי אָמַר רַב פָּפָּא לָא שְׁנָא גְּזֵלָה קַיֶּמֶת וְלָא שְׁנָא שֶׁאֵין גְּזֵלָה קַיֶּמֶת אֵינוֹ צָרִיךְ לֵילֵךְ אַחֲרָיו לְשֶׁמָּא תִּיַּקֵּר לָא חָיְשִׁינַן
אָמַר רָבָא גָּזַל שָׁלֹשׁ אֲגֻדּוֹת בְּשָׁלֹשׁ פְּרוּטוֹת וְהוּזְלוּ וְעָמְדוּ עַל שְׁתַּיִם אִם הֶחְזִיר לוֹ שְׁתַּיִם חַיָּב לְהַחֲזִיר לוֹ אַחֶרֶת וּתְנָא תּוּנָא גָּזַל חָמֵץ וְעָבַר עָלָיו הַפֶּסַח אוֹמֵר לוֹ הֲרֵי שֶׁלְּךָ לְפָנֶיךָ
טַעְמָא דְּאִיתֵהּ בְּעֵינֵהּ הָא לֵיתֵהּ בְּעֵינֵהּ אַף עַל גַּב דְּהַשְׁתָּא לָאו מָמוֹנָא כֵּוָן דְּמֵעִקָּרָא מָמוֹנָא הוּא בָּעֵי שַׁלּוֹמֵי הָכָא נָמֵי אַף עַל גַּב דְּהַשְׁתָּא לֹא שָׁוֶה פְּרוּטָה [כֵּוָן דְּמֵעִקָּרָא הָוֵי שָׁוֶה פְּרוּטָה] בָּעֵי שַׁלּוֹמֵי
בָּעֵי רָבָא גָּזַל שְׁתֵּי אֲגֻדּוֹת בִּפְרוּטָה וְהֶחְזִיר לוֹ אַחַת מֵהֶן מַהוּ מִי אָמְרִינַן הַשְׁתָּא לֵיכָּא גְּזֵלָה אוֹ דִלְמָא הָא לָא [אַ]הְדַּר גְּזֵלָה דַּהֲוַאי גַּבֵּהּ
הֲדַר פַּשְׁטַהּ גְּזֵלָה אֵין כָּאן הֲשָׁבָה אֵין כָּאן אִי גְּזֵלָה אֵין כָּאן הֲשָׁבָה יֵשׁ כָּאן הָכִי קָאָמַר אַף עַל פִּי שֶׁגְּזֵלָה אֵין כָּאן מִצְוַת הֲשָׁבָה אֵין כָּאן
וְאָמַר רָבָא הֲרֵי אָמְרוּ נָזִיר שֶׁגִּלַּח וְשִׁיֵּר שְׁתֵּי שְׂעָרוֹת לֹא עָשָׂה וְלֹא כְלוּם בָּעֵי רָבָא גִּלַּח אַחַת וְנָשְׁרָה אַחַת מַהוּ אֲמַר לֵהּ רַב אַחָא מִדִּפְתִּי לְרָבִנָא נָזִיר שֶׁגִּלַּח אַחַת אַחַת קָא מִבַּעְיָא לֵהּ לְרָבָא
אֲמַר לֵהּ לָא צְרִיכָא כְּגוֹן שֶׁנָּשְׁרָ[ה] אַחַת מֵהֶן וְגִלַּח אַחַת מִי אָמְרִינַן הַשְׁתָּא מִיהַת הָא לֵיכָּא שִׁעוּר אוֹ דִלְמָא הָא לָאו גִּלּוּחַ הוּא דְּמֵעִקָּרָא הָא שַׁיַּר שְׁתֵּי שְׂעָרוֹת וְהַשְׁתָּא כִּי גִּלַּח לָא הָוֵי שְׁתֵּי שְׂעָרוֹת
הֲדַר פַּשְׁטַהּ שֵׂעָר אֵין כָּאן גִּלּוּחַ אֵין כָּאן אִי שֵׂעָר אֵין כָּאן גִּלּוּחַ יֵשׁ כָּאן הָכִי קָאָמַר אַף עַל פִּי שֶׁשֵּׂעָר אֵין כָּאן מִצְוַת גִּלּוּחַ אֵין כָּאן
וְאָמַר רָבָא הֲרֵי אָמְרוּ חָבִית שֶׁנִּקְּבָה וּסְתָמוּהָ שְׁמָרִים הִצִּילוּהָ בָּעֵי רָבָא אָגַף חֶצְיָהּ מַהוּ
אֲמַר לֵהּ רַב יֵמַר לְרַב אָשֵׁי לָאו מִשְׁנָתֵנוּ הִיא זוֹ דִּתְנַן חָבִית שֶׁנִּקְּבָה וּסְתָמוּהָ שְׁמָרִים הִצִּילוּהָ פְּקָקָהּ בִּזְמוֹרָה עַד שֶׁיְּמָרַח הָיוּ בָּהּ שְׁתַּיִם עַד שֶׁיְּמָרַח מִן הַצְּדָדִים וּבֵין זְמוֹרָה לַחֲבֶרְתָּהּ
טַעְמָא דְּמָרַח הָא לָא מָרַח לָא אַמַּאי וְתִהְוֵי כִּי אָגַף חֶצְיָהּ
אָמְרִי הָכִי הַשְׁתָּא הָתָם אִי לָא מָרַח לָא קָאֵי אָגַף חֶצְיָהּ בְּמִדֵּי דְּקָאֵי קָאֵי
וְאָמַר רָבָא הֲרֵי אָמְרוּ גָּזַל חָמֵץ וְעָבַר עָלָיו הַפֶּסַח אוֹמֵר לוֹ הֲרֵי שֶׁלְּךָ לְפָנֶיךָ בָּעֵי רָבָא

 *** דף קה: *** 

נִשְׁבַּע עָלָיו מַהוּ מִי אָמְרִינַן כֵּוָן דְּאִי מִגְּנֵב בָּעֵי שַׁלּוֹמֵי לֵהּ מָמוֹנָא קָא כָפַר לֵהּ אוֹ דִלְמָא הַשְׁתָּא מִיהַת הָא מַנַּח וְעַפְרָא בְּעָלְמָא הוּא וְלָא כָּפַר לֵהּ מָמוֹנָא
מִלְּתָא דְּאִבַּעְיָא לֵהּ לְרָבָא פְּשִׁיטָא לֵהּ לְרַבָּה דְּאָמַר רַבָּה שׁוֹרִי גָּנַבְתָּ וְהוּא אוֹמֵר לֹא גָּנַבְתִּי
מָה טִיבוֹ אֶצְלְךָ שׁוֹמֵר חִנָּם אֲנִי עָלָיו חַיָּב שֶׁהֲרֵי פָּטַר עַצְמוֹ מִגְּנֵבָה וַאֲבֵדָה
שׁוֹמֵר שָׂכָר אֲנִי עָלָיו חַיָּב שֶׁהֲרֵי פָּטַר עַצְמוֹ מִשְּׁבוּרָה וּמֵתָה
שׁוֹאֵל אֲנִי עָלָיו חַיָּב שֶׁהֲרֵי פָּטַר עַצְמוֹ מִמֵּתָה מֵחֲמַת מְלָאכָה
אַלְמָא אַף עַל גַּב דְּהָא קָאֵם כֵּוָן דְּאִי מִגְּנֵב מָמוֹנָא קָא כָפַר הַשְׁתָּא נָמֵי מָמוֹנָא קָא כָפַר הָכָא נָמֵי אַף עַל גַּב דְּעַפְרָא בְּעָלְמָא הוּא כֵּוָן דְּאִי מִגְּנִיב בָּעֵי שַׁלּוֹמֵי לֵהּ מָמוֹנָא מְעַלְּיָא הַשְׁתָּא נָמֵי מָמוֹנָא קָא כָפַר לֵהּ
יָתֵב רָבָא וְקָאָמַר לְהָא שְׁמַעְתָּא אֵיתִיבֵהּ רַב עַמְרָם לְרָבָא וְכִחֵשׁ בָּהּ פְּרָט לְמוֹדֶה בָּעִקָּר
כֵּיצַד שׁוֹרִי גָּנַבְתָּ וְהוּא אוֹמֵר לֹא גָּנַבְתִּי
מָה טִיבוֹ אֶצְלְךָ אַתָּה מְכַרְתּוֹ לִי אַתָּה נְתַתּוֹ לִי בְּמַתָּנָה אָבִיךָ מְכָרוֹ לִי אָבִיךָ נְתָנוֹ לִי בְּמַתָּנָה אַחַר פָּרָתִי רָץ מֵאֵלָיו בָּא אֶצְלִי תּוֹעֶה בַּדֶּרֶךְ מְצָאתִיו שׁוֹמֵר חִנָּם אֲנִי עָלָיו שׁוֹמֵר שָׂכָר אֲנִי עָלָיו שׁוֹאֵל אֲנִי עָלָיו וְנִשְׁבַּע וְהוֹדָה יָכוֹל יְהֵא חַיָּב תַּלְמוּד לוֹמַר וְכִחֵשׁ בָּהּ פְּרָט לְמוֹדֶה בָּעִקָּר
אֲמַר לֵהּ תְּדוֹרָא כִּי תַּנְיָא הָהִיא דְּקָאָמַר לֵהּ הֵילָךְ כִּי קָאָמֵינָא דְּקָיְמָא בַּאֲגַם
אַתָּה מְכַרְתּוֹ לִי מַאי מוֹדֶה בָּעִקָּר אִכָּא לָא צְרִיכָא דְּאָמַר לֵהּ לֹא נָתַתִּי לְךָ דְּמֵי שְׁקֹל תּוֹרָךְ וְזִיל
אַתָּה נְתַתּוֹ לִי אָבִיךָ נְתָנוֹ לִי מַאי מוֹדֶה בָּעִקָּר אִכָּא דְּאָמַר לֵהּ עַל מְנָת דְּעָבֵדְנָא לָךְ נְיָח דְּנַפְשָׁא וְלָא עֲבַדִי לָךְ שְׁקֹל תּוֹרָךְ וְזִיל
תּוֹעֶה בַּדֶּרֶךְ מְצָאתִיו לֵימָא אִבְּעִי לָךְ לְאַהֲדוֹרֵהּ לִי אָמַר אֲבוּהּ דִּשְׁמוּאֵל בְּאוֹמֵר שְׁבוּעָה אֲבֵדָה מָצָאתִי וְלֹא הָיִיתִי יוֹדֵעַ שֶׁהִיא שֶׁלְּךָ שֶׁאַחְזִירֶנָּה לָךְ
תַּנְיָא אָמַר בֶּן עַזַּאי שָׁלֹשׁ שָׁבוּעוֹת הֵן הִכִּיר בָּהּ וְלֹא בְּמוֹצְאָהּ בְּמוֹצְאָהּ וְלֹא בָּהּ לֹא בָּהּ וְלֹא בְּמוֹצְאָהּ
לֹא בָּהּ וְלֹא בְּמוֹצְאָהּ קֻשְׁטָא אִשְׁתְּבַע אֵימָא בָּהּ וּבְמוֹצְאָהּ
לְמַאי הִלְכְתָא רַב אַמֵּי אָמַר רַבִּי חֲנִינָא לִפְטוּר וּשְׁמוּאֵל אָמַר לְחִיּוּב
וּבִפְלֻגְתָּא דְּהָנֵי תַּנָּאֵי דְּתַנְיָא הַמַּשְׁבִּיעַ עֵד אֶחָד פָּטוּר וְרַבִּי אֶלְעָזָר בְּרַבִּי שִׁמְעוֹן מְחַיֵּב
בְּמַאי קָא מִפַּלְגִי מָר סָבַר דָּבָר הַגּוֹרֵם לְמָמוֹן כְּמָמוֹן דָּמֵי וּמָר סָבַר לָאו כְּמָמוֹן דָּמֵי
אָמַר רַב שֵׁשֶׁת הַכּוֹפֵר בְּפִקָּדוֹן נַעֲשֶׂה עָלָיו גַּזְלָן וְחַיָּב בָּאֳנָסִין וּתְנָא תּוּנָא וְכִחֵשׁ בָּהּ לָמַדְנוּ עֹנֶשׁ אַזְהָרָה מִנַּיִן תַּלְמוּד לוֹמַר לֹא תְכַחֲשׁוּ מַאי לָאו לְעֹנֶשׁ מָמוֹן
לָא לְעֹנֶשׁ שְׁבוּעָה הָא מִדְּקָתָנֵי סֵיפָא וְאִשְׁתְּבַע מִכְּלָל דְּרֵישָׁא דְּלָא אִשְׁתְּבַע דְּקָתָנֵי סֵיפָא וְנִשְׁבַּע עַל שָׁקֶר לָמַדְנוּ עֹנֶשׁ אַזְהָרָה מִנַּיִן תַּלְמוּד לוֹמַר לֹא תְשַׁקְּרוּ וּמִדְּסֵיפָא דְּאִשְׁתְּבַע רֵישָׁא דְּלָא אִשְׁתְּבַע
אָמְרִי אִדֵּי וְאִדֵּי דְּאִשְׁתְּבַע כָּאן שֶׁהוֹדָה כָּאן שֶׁבָּאוּ עֵדִים אֲתוֹ עֵדִים חַיָּב בְּאֻנְסִין אוֹדוֹיֵי אוֹדִי חַיָּב בְּקֶרֶן וְחֹמֶשׁ וְאָשָׁם
מֵתִיב רָמֵי בַּר חָמָא וְשֶׁכְּנֶגְדּוֹ חָשׁוּד עַל הַשְּׁבוּעָה כֵּיצַד אֶחָד שְׁבוּעַת הָעֵדוּת וְאֶחָד שְׁבוּעַת הַפִּקָּדוֹן וַאֲפִלּוּ שְׁבוּעַת שָׁוְא
וְאִם אִיתָא בִּכְפִירָה הוּא דְּאִפְּסִיל לֵהּ
אָמְרִי הָכָא בְּמַאי עָסְקִינַן דְּקָאֵי בַּאֲגַם דְּלָאו כְּפִירָה הוּא דְּסָבַר אִשְׁתְּמִיטְנָא לֵהּ אַדְּאָזֵלְנָא וּמַיְתֵינָא לֵהּ
תִּדַּע דְּאָמַר רַב אִידִי בַּר אָבִין הַכּוֹפֵר בְּמִלְוָה כָּשֵׁר לְעֵדוּת

 *** דף קו. *** 

בְּפִקָּדוֹן פָּסוּל לְעֵדוּת
וְהָאָמַר אִלְפָא שְׁבוּעָה קוֹנָה שְׁבוּעָה הֻיא דְּקָנְיָא אֲבָל כְּפִירָה לָא קָנְיָא הָכָא נָמֵי דְּקָיְמָא בַּאֲגַם
וְאִיבָּעֵית אֵימָא מַאי שְׁבוּעָה קוֹנָה כִּדְרַב הוּנָא דְּאָמַר רַב הוּנָא אָמַר רַב מָנֶה לִי בְּיָדְךָ וְהַלָּה אוֹמֵר אֵין לְךָ בְּיָדִי וְנִשְׁבַּע וְאַחַר כָּךְ בָּאוּ עֵדִים פָּטוּר שֶׁנֶּאֱמַר וְלָקַח בְּעָלָיו וְלֹא יְשַׁלֵּם כֵּיוָן שֶׁקִּבְּלוּ הַבְּעָלִים שְׁבוּעָה שׁוּב אֵין מְשַׁלֵּם מָמוֹן
גּוּפָא אָמַר רַב הוּנָא אָמַר רַב מָנֶה לִי בְּיָדְךָ וְהַלָּה אוֹמֵר אֵין לְךָ בְּיָדִי כְּלוּם וְנִשְׁבַּע וּבָאוּ עֵדִים פָּטוּר שֶׁנֶּאֱמַר וְלָקַח בְּעָלָיו וְלֹא יְשַׁלֵּם כֵּיוָן שֶׁקִּבְּלוּ בְּעָלִים שְׁבוּעָה שׁוּב אֵין מְשַׁלְּמִין מָמוֹן
אָמַר רָבָא מִסְתַּבְּרָא מִלְּתֵהּ דְּרַב בְּמִלְוָה דִּלְהוֹצָאָה נִתְּנָה אֲבָל פִּקָּדוֹן בִּרְשׁוּתֵהּ דְּמָרֵהּ קָאֵי וְהָאֱלֹהִים אָמַר רַב אֲפִלּוּ בְּפִקָּדוֹן דְּכִי כְּתִיב קְרָא בְּפִקָּדוֹן כְּתִיב
יָתֵב רַב נַחְמָן וְקָאָמַר לְהָא שְׁמַעְתָּא אֵיתִיבֵהּ רַב אַחָא בַּר מִנְיוֹמֵי לְרַב נַחְמָן הֵיכָן פִּקְדוֹנִי אָמַר לוֹ אָבַד מַשְׁבִּיעֲךָ אֲנִי וְאָמַר אָמֵן וְהָעֵדִים מְעִידִים אוֹתוֹ שֶׁאֲכָלוֹ מְשַׁלֵּם אֶת הַקֶּרֶן הוֹדָה מֵעַצְמוֹ מְשַׁלֵּם קֶרֶן וָחֹמֶשׁ וְאָשָׁם
אֲמַר לֵהּ רַב נַחְמָן הָכָא בְּמַאי עָסְקִינַן כְּגוֹן דְּנִשְׁבַּע חוּץ לְבֵית דִּין אֲמַר לֵהּ אִי הָכִי אֵימָא סֵיפָא הֵיכָן פִּקְדוֹנִי אָמַר לוֹ נִגְנַב מַשְׁבִּיעֲךָ אֲנִי וְאָמַר אָמֵן וְהָעֵדִים מְעִידִים אוֹתוֹ שֶׁגְּנָבוֹ מְשַׁלֵּם תַּשְׁלוּמֵי כֶפֶל הוֹדָה מֵעַצְמוֹ מְשַׁלֵּם קֶרֶן וָחֹמֶשׁ וְאָשָׁם וְאִי סָלְקָא דַעְתָּךְ חוּץ לְבֵית דִּין מִי אִכָּא כֶּפֶל
אֲמַר לֵהּ יָכֵלְנָא לְשַׁנּוֹיֵי לָךְ רֵישָׁא חוּץ לְבֵית דִּין וְסֵיפָא בְּבֵית דִּין מִיהוּ שִׁנּוּיָא דְּחִיקָא לָא מְשַׁנֵּינָא לָךְ אִדֵּי וְאִדֵּי בְּבֵית דִּין וְלָא קַשְׁיָא כָּאן בְּקָפַץ כָּאן בְּשֶׁלֹּא קָפַץ
אֲמַר לֵהּ רָמֵי בַּר חָמָא לְרַב נַחְמָן מִכְּדֵי דְּרַב לָא סְבִירָא לָךְ מַשְׁכּוֹנֵי נַפְשָׁךְ אַדְּרַב לְמָה לָךְ אֲמַר לֵהּ לְפָרוֹשַׁהּ לִדְרַב דְּרַב הָכִי מְתָרֵץ לַהּ לְמַתְנִיתִין
וְהָא רַב קְרָא קָאָמַר אָמְרִי קְרָא לְכׇל הַנִּשְׁבָּעִין שֶׁבַּתּוֹרָה נִשְׁבָּעִין וְלֹא מְשַׁלְּמִין הוּא דַּאֲתָא וְלָקַח בְּעָלָיו וְלֹא יְשַׁלֵּם מִי שֶׁעָלָיו לְשַׁלֵּם הוּא נִשְׁבָּע
מֵתִיב רַב הַמְנוּנָא הִשְׁבִּיעַ עָלָיו חֲמִשָּׁה פְּעָמִים בֵּין בִּפְנֵי בֵּית דִּין וּבֵין שֶׁלֹּא בִּפְנֵי בֵּית דִּין וְכִפֵּר עָלָיו חַיָּב עַל כׇּל אַחַת וְאַחַת וְאָמַר רַבִּי שִׁמְעוֹן מָה טַעַם הוֹאִיל וְיָכוֹל לַחֲזוֹר וּלְהוֹדוֹת
וְהָכָא קָפַץ לָא מָצֵית אָמְרַתְּ הִשְׁבִּיעַ עָלָיו קָתָנֵי חוּץ לְבֵית דִּין לָא מָצֵית אָמְרַתְּ בִּפְנֵי בֵּית דִּין קָתָנֵי
הוּא מוֹתֵב לַהּ וְהוּא מְפָרֵק לַהּ לִצְדָדִין קָתָנֵי הִשְׁבִּיעַ עָלָיו חוּץ לְבֵית דִּין וּבְבֵית דִּין קָפַץ
מֵתִיב רָבָא בַּעַל הַבַּיִת שֶׁטָּעַן טַעֲנַת גַּנָּב בְּפִקָּדוֹן וְנִשְׁבַּע וְהוֹדָה וּבָאוּ עֵדִים אִם עַד שֶׁלֹּא בָּאוּ עֵדִים הוֹדָה מְשַׁלֵּם קֶרֶן וָחֹמֶשׁ וְאָשָׁם וְאִם מִשֶּׁבָּאוּ עֵדִים הוֹדָה מְשַׁלֵּם תַּשְׁלוּמֵי כֶפֶל וְאָשָׁם
וְהָכָא חוּץ לְבֵית דִּין וְקָפַץ לָא מָצֵית אָמְרַתְּ כֶּפֶל קָתָנֵי
אֶלָּא אָמַר רָבָא כֹּל הוֹדָה לָא שְׁנָא טוֹעֵן טַעֲנַת אָבַד וְלָא שְׁנָא טוֹעֵן טַעֲנַת גַּנָּב נָמֵי לָא אָמַר רַב דְּהָא כְּתִיב וְהִתְוַדָּה דְּבָעֵי שַׁלּוֹמֵי קֶרֶן וָחֹמֶשׁ
טוֹעֵן טַעֲנַת גַּנָּב וּבָאוּ עֵדִים נָמֵי לָא אָמַר רַב דְּהָא כְּתִיב תַּשְׁלוּמֵי כֶפֶל כִּי קָאָמַר כְּגוֹן שֶׁטּוֹעֵן טַעֲנַת אָבַד וְנִשְׁבַּע וְלֹא הוֹדָה וּבָאוּ עֵדִים
אֲזַל רַב גַּמָּדָא וְאַמְרַהּ לִשְׁמַעְתָּא קַמֵּהּ דְּרַב אָשֵׁי אֲמַר לֵהּ הַשְׁתָּא וּמָה רַב הַמְנוּנָא תַּלְמִידֵהּ דְּרַב וְיָדַע דְּאָמַר רַב הוֹדָה וְקָמוֹתֵב הוֹדָה וְאַתְּ אָמְרַתְּ הוֹדָה לָא אָמַר רַב
אֲמַר לֵהּ רַב אַחָא סָבָא לְרַב אָשֵׁי רַב הַמְנוּנָא הָכִי קָא קַשְׁיָא לֵהּ

 *** דף קו: *** 

אִי אָמְרַתְּ בִּשְׁלָמָא נִשְׁבַּע כִּי אֲתוֹ עֵדִים מִחַיַּב אַמְּטוּ לְהָכִי מְחַיְּבִינַן לֵהּ קׇרְבָּן אַשְּׁבוּעָה בָּתְרָיְתָא הוֹאִיל וְיָכוֹל לַחֲזוֹר וּלְהוֹדוֹת
אֶלָּא אִי אָמְרַתְּ כִּי אֲתוֹ עֵדִים פָּטוּר מִי אִכָּא מִדֵּי דְּאִלּוּ אָתוּ סָהֲדִי וּמַסְהֲדִי בֵּהּ פָּטוּר וַאֲנַן נֵקוּ נִחַיְּבֵהּ קׇרְבָּן אַשְּׁבוּעָה הוֹאִיל וְיָכוֹל לַחֲזוֹר וּלְהוֹדוֹת הַשְׁתָּא מִיהַת לָא אוֹדִי
אָמַר רַבִּי חִיָּא בַּר אַבָּא אָמַר רַבִּי יוֹחָנָן הַטּוֹעֵן טַעֲנַת גַּנָּב בְּפִקָּדוֹן מְשַׁלֵּם תַּשְׁלוּמֵי כֶפֶל טָבַח וּמָכַר מְשַׁלֵּם תַּשְׁלוּמֵי אַרְבָּעָה וַחֲמִשָּׁה
הוֹאִיל וְגַנָּב מְשַׁלֵּם תַּשְׁלוּמֵי כֶפֶל וְטוֹעֵן טַעֲנַת גַּנָּב מְשַׁלֵּם תַּשְׁלוּמֵי כֶפֶל מָה גַּנָּב שֶׁהוּא מְשַׁלֵּם כֶּפֶל טָבַח וּמָכַר מְשַׁלֵּם תַּשְׁלוּמֵי אַרְבָּעָה וַחֲמִשָּׁה אַף טוֹעֵן טַעֲנַת גַּנָּב בְּפִקָּדוֹן כְּשֶׁהוּא מְשַׁלֵּם תַּשְׁלוּמֵי כֶפֶל טָבַח וּמָכַר מְשַׁלֵּם תַּשְׁלוּמֵי אַרְבָּעָה וַחֲמִשָּׁה
מָה לְגַנָּב שֶׁכֵּן מְשַׁלֵּם תַּשְׁלוּמֵי כֶפֶל שֶׁלֹּא בִּשְׁבוּעָה תֹּאמַר בְּטוֹעֵן טַעֲנַת גַּנָּב שֶׁאֵין מְשַׁלֵּם תַּשְׁלוּמֵי כֶפֶל אֶלָּא בִּשְׁבוּעָה
אָמְרִי הֶקֵּשָׁא הִיא וְאֵין מְשִׁיבִין עַל הֶקֵּשָׁא
הָנִיחָא לְמַאן דְּאָמַר חַד בְּגַנָּב וְחַד בְּטוֹעֵן טַעֲנַת גַּנָּב שַׁפִּיר אֶלָּא לְמַאן דְּאָמַר הַאי אִם יִמָּצֵא הַגַּנָּב וְאִם לֹא יִמָּצֵא תַּרְוַיְהוּ בְּטוֹעֵן טַעֲנַת גַּנָּב מַאי אִכָּא לְמֵימַר
אָמְרִי גַּנָּב הַגַּנָּב
אֵיתִיבֵהּ רַבִּי חִיָּא בַּר אַבָּא לְרַבִּי יוֹחָנָן הֵיכָן שׁוֹרִי נִגְנַב מַשְׁבִּיעֲךָ אֲנִי וְאָמַר אָמֵן וְהָעֵדִים מְעִידִים אוֹתוֹ שֶׁאֲכָלוֹ מְשַׁלֵּם תַּשְׁלוּמֵי כֶפֶל וְהָא הָכָא דְּאִי אֶפְשָׁר לִכְזַיִת בָּשָׂר בְּלֹא שְׁחִיטָה וְקָתָנֵי מְשַׁלֵּם תַּשְׁלוּמֵי כֶפֶל תַּשְׁלוּמֵי כֶפֶל אִין תַּשְׁלוּמֵי אַרְבָּעָה וַחֲמִשָּׁה לָא
הָכָא בְּמַאי עָסְקִינַן כְּגוֹן שֶׁאֲכָלוֹ נְבֵלָה
וְלִישַׁנֵּי לֵהּ כְּגוֹן שֶׁאֲכָלוֹ טְרֵפָה כְּרַבִּי מֵאִיר דְּאָמַר שְׁחִיטָה שֶׁאֵינָהּ רְאוּיָה שְׁמָהּ שְׁחִיטָה
וְלִישַׁנֵּי לֵהּ בְּבֶן פְּקוּעָה כְּרַבִּי מֵאִיר דְּאָמַר בֶּן פְּקוּעָה טָעוּן שְׁחִיטָה
וְלִישַׁנֵּי לֵהּ כְּגוֹן שֶׁעָמַד בַּדִּין וְאָמְרוּ לוֹ צֵא תֵּן לוֹ דְּהָא אָמַר רָבָא צֵא תֵּן לוֹ טָבַח וּמָכַר פָּטוּר מַאי טַעְמָא כֵּיוָן דְּפַסְקֵהּ לְמִלְּתֵהּ וְטָבַח וּמָכַר הָוֵי גַּזְלָן וְגַזְלָן לָא מְשַׁלֵּם תַּשְׁלוּמֵי אַרְבָּעָה וַחֲמִשָּׁה
חַיָּב אַתָּה לִתֵּן לוֹ וְטָבַח וּמָכַר חַיָּב מַאי טַעְמָא כֹּל כַּמָּה דְּלָא פְּסִיקָא לֵהּ מִלְּתָא אַכַּתִּי גַּנָּב הוּא
אָמְרִי וְלִיטַעְמָךְ לִישַׁנֵּי לֵהּ בְּשֻׁתָּף שֶׁטָּבַח שֶׁלֹּא מִדַּעַת חֲבֵרוֹ אֶלָּא חֲדָא מִתְּרֵי וּתְלָתָא נָקֵט
וְאָמַר רַבִּי חִיָּא בַּר אַבָּא אָמַר רַבִּי יוֹחָנָן הַטּוֹעֵן טַעֲנַת גַּנָּב בַּאֲבֵדָה מְשַׁלֵּם תַּשְׁלוּמֵי כֶפֶל מַאי טַעְמָא דִּכְתִיב עַל כׇּל אֲבֵדָה אֲשֶׁר יֹאמַר
אֵיתִיבֵהּ רַבִּי אַבָּא בַּר מֶמֶל לְרַבִּי חִיָּא בַּר אַבָּא כִּי יִתֵּן אִישׁ אֵין נְתִינַת קָטָן כְּלוּם וְאֵין לִי אֶלָּא שֶׁנְּתָנוֹ כְּשֶׁהוּא קָטָן וּתְבָעוֹ כְּשֶׁהוּא קָטָן נְתָנוֹ כְּשֶׁהוּא קָטָן וּתְבָעוֹ כְּשֶׁהוּא גָּדוֹל מִנַּיִן תַּלְמוּד לוֹמַר עַד הָאֱלֹהִים יָבֹא דְּבַר שְׁנֵיהֶם עַד שֶׁתְּהֵא נְתִינָה וּתְבִיעָה שָׁוִין כְּאֶחָד
וְאִם אִיתָא תֶּהְוֵי נָמֵי כַּאֲבֵדָה אֲמַר לֵהּ הָכָא בְּמַאי עָסְקִינַן כְּגוֹן שֶׁאֲכָלוֹ כְּשֶׁהוּא קָטָן
אֲבָל כְּשֶׁהוּא גָּדוֹל מַאי הָכִי נָמֵי דִּמְשַׁלֵּם אִי הָכִי אַדִּתְנָא עַד שֶׁתְּהֵא נְתִינָה וּתְבִיעָה שָׁוִין כְּאֶחָד לִתְנֵי עַד שֶׁתְּהֵא אֲכִילָה וּתְבִיעָה שָׁוִין כְּאֶחָד אֲמַר לֵהּ תְּנִי עַד שֶׁתְּהֵא אֲכִילָה וּתְבִיעָה שָׁוִין כְּאֶחָד
רַב אָשֵׁי אָמַר לָא דָּמֵי אֲבֵדָה קָא אָתְיָא מִכֹּחַ בֶּן דַּעַת וְהָא לָא אָתְיָא מִכֹּחַ בֶּן דַּעַת
וְאָמַר רַבִּי חִיָּא בַּר אַבָּא אָמַר רַבִּי יוֹחָנָן הַטּוֹעֵן טַעֲנַת גַּנָּב בְּפִקָּדוֹן אֵינוֹ חַיָּב עַד שֶׁיִּכְפֹּר בְּמִקְצָת וְיוֹדֶה בְּמִקְצָת מַאי טַעְמָא דְּאָמַר קְרָא כִּי הוּא זֶה וּפְלִיגָא דְּרַבִּי חִיָּא בַּר יוֹסֵף דְּאָמַר רַבִּי חִיָּא בַּר יוֹסֵף

 *** דף קז. *** 

עֵרוּב פָּרָשִׁיּוֹת כָּתוּב כָּאן וְכִי כְּתִיב כִּי הוּא זֶה אַמִּלְוָה הוּא דִּכְתִיב וּמַאי שְׁנָא מִלְוָה
כִּדְרַבָּה דְּאָמַר רַבָּה מִפְּנֵי מָה אָמְרָה תּוֹרָה מוֹדֶה בְּמִקְצָת הַטַּעֲנָה יִשָּׁבַע חֲזָקָה אֵין אָדָם מֵעִיז פָּנָיו בִּפְנֵי בַּעַל חוֹבוֹ וְהַאי בְּכֻלֵּ[הּ] בָּעֵי דְּנִכְפְּרֵהּ וְהַאי דְּלָא כַּפְרֵהּ מִשּׁוּם דְּאֵין אָדָם מֵעִיז פָּנָיו
וּבְכֻלֵּ[הּ] בָּעֵי דְּלוֹדֵי לֵהּ וְהַאי דִּכְפַר לֵהּ בְּמִקְצָת סָבַר אִי מוֹדֵינָא לֵהּ בְּכֻלֵּהּ תָּבַע לִי בְּכֻלֵּהּ אֶשְׁתְּמֵט לֵ[הּ] מִיהָא הַשְׁתָּא אַדְּהָווּ לִי זוּזֵי וּפָרַעְנָא הִלְכָּךְ רְמָא רַחֲמָנָא שְׁבוּעָה עִלָּוֵהּ כִּי הֵיכִי דְּלוֹדֵי לֵהּ בְּכֻלֵּהּ
וְגַבֵּי מִלְוָה הוּא דְּאִכָּא לְמֵימַר הָכִי אֲבָל גַּבֵּי פִּקָּדוֹן מֵעִיז וּמֵעִיז
תָּנֵי רָמֵי בַּר חָמָא אַרְבָּעָה שׁוֹמְרִין

 *** דף קז: *** 

צְרִיכִין כְּפִירָה בְּמִקְצָת וְהוֹדָאָה בְּמִקְצָת וְאֵלּוּ הֵן שׁוֹמֵר חִנָּם וְהַשּׁוֹאֵל נוֹשֵׂא שָׂכָר וְהַשּׂוֹכֵר
אָמַר רָבָא מַאי טַעְמָא דְּרָמֵי בַּר חָמָא שׁוֹמֵר חִנָּם בְּהֶדְיָא כְּתִיב בֵּהּ כִּי הוּא זֶה שׁוֹמֵר שָׂכָר יָלֵף נְתִינָה נְתִינָה מִשּׁוֹמֵר חִנָּם
שׁוֹאֵל וְכִי יִשְׁאַל וָו מוֹסִיף עַל עִנְיָן רִאשׁוֹן שׂוֹכֵר אִי לְמַאן דְּאָמַר כְּשׁוֹמֵר שָׂכָר הַיְנוּ שׁוֹמֵר שָׂכָר אִי לְמַאן דְּאָמַר כְּשׁוֹמֵר חִנָּם הַיְנוּ שׁוֹמֵר חִנָּם
וְאָמַר רַבִּי חִיָּא בַּר יוֹסֵף הַטּוֹעֵן טַעֲנַת גַּנָּב בְּפִקָּדוֹן אֵינוֹ חַיָּב עַד שֶׁיִּשְׁלַח בּוֹ יָד מַאי טַעְמָא וְנִקְרַב בַּעַל הַבַּיִת אֶל הָאֱלֹהִים אִם לֹא שָׁלַח יָדוֹ בִּמְלֶאכֶת רֵעֵהוּ מִכְּלָל דְּאִי שָׁלַח בָּהּ יָד מִחַיַּב לְמֵימְרָא דִּבְשָׁלַח בָּהּ יָד עָסְקִינַן
אֲמַר לְהוּ רַבִּי חִיָּא בַּר אַבָּא הָכִי אָמַר רַבִּי יוֹחָנָן בְּעוֹמֶדֶת עַל אֲבוּסָהּ שָׁנוּ אֲמַר לֵהּ רַבִּי זֵירָא לְרַבִּי חִיָּא בַּר אַבָּא דַּוְקָא בְּעוֹמֶדֶת עַל אֲבוּסָהּ קָאָמַר אֲבָל שָׁלַח בָּהּ יָד קָנָה וּשְׁבוּעָה לָא מַהְנְיָא בֵּהּ כְּלוּם אוֹ דִלְמָא אֲפִלּוּ עוֹמֶדֶת עַל אֲבוּסָהּ קָאָמַר
אֲמַר לֵהּ זוֹ לֹא שָׁמַעְתִּי כַּיּוֹצֵא בָּהּ שָׁמַעְתִּי דְּאָמַר רַבִּי אַסִּי אָמַר רַבִּי יוֹחָנָן הַטּוֹעֵן טַעֲנַת אָבַד וְנִשְׁבַּע וְחָזַר וְטָעַן טַעֲנַת גַּנָּב וְנִשְׁבַּע וּבָאוּ עֵדִים פָּטוּר מַאי טַעְמָא לָאו מִשּׁוּם דְּקָנָה בִּשְׁבוּעָה רִאשׁוֹנָה
אֲמַר לֵהּ לָא הוֹאִיל וְיָצָא יְדֵי בְּעָלִים בִּשְׁבוּעָה רִאשׁוֹנָה
אִתְּמַר נָמֵי אָמַר רַבִּי אָבִין אָמַר רַבִּי אִלְעָא אָמַר רַבִּי יוֹחָנָן הַטּוֹעֵן טַעֲנַת אֲבֵדָה בְּפִקָּדוֹן וְנִשְׁבַּע וְחָזַר וְטָעַן טַעֲנַת גְּנֵבָה וְנִשְׁבַּע וּבָאוּ עֵדִים פָּטוּר הוֹאִיל וְיָצָא יְדֵי בְּעָלִים בִּשְׁבוּעָה רִאשׁוֹנָה
אָמַר רַב שֵׁשֶׁת הַטּוֹעֵן טַעֲנַת גַּנָּב בְּפִקָּדוֹן כֵּוָן שֶׁשָּׁלַח בּוֹ יָד פָּטוּר מַאי טַעְמָא הָכִי קָאָמַר רַחֲמָנָא וְנִקְרַב בַּעַל הַבַּיִת אֶל הָאֱלֹהִים אִם לֹא שָׁלַח יָדוֹ וְגוֹ' הָא שָׁלַח יָדוֹ פָּטוּר
אֲמַר לֵהּ רַב נַחְמָן וַהֲלֹא שָׁלֹשׁ שָׁבוּעוֹת מַשְׁבִּיעִין אוֹתוֹ שְׁבוּעָה שֶׁלֹּא פָּשַׁעְתִּי בָּהּ שְׁבוּעָה שֶׁלֹּא שָׁלַחְתִּי בָּהּ יָד שְׁבוּעָה שֶׁאֵינָהּ בִּרְשׁוּתִי מַאי לָאו שְׁבוּעָה שֶׁלֹּא שָׁלַחְתִּי בָּהּ יָד דֻּומְיָא דִּשְׁבוּעָה שֶׁאֵינָהּ בִּרְשׁוּתִי מָה שְׁבוּעָה שֶׁאֵינָהּ בִּרְשׁוּתִי כִּי מִגַּלְּיָא מִלְּתָא דְּאִיתֵהּ בִּרְשׁוּתֵהּ חַיָּב אַף שְׁבוּעָה שֶׁלֹּא שָׁלַחְתִּי בָּהּ יָד כִּי מִגַּלְּיָא מִלְּתָא דִּשְׁלַח בָּהּ יָד חַיָּב
אֲמַר לֵהּ לָא שְׁבוּעָה שֶׁלֹּא שָׁלַחְתִּי בָּהּ יָד דֻּמְיָא דְּשֶׁלֹּא פָּשַׁעְתִּי בָּהּ מָה שְׁבוּעָה שֶׁלֹּא פָּשַׁעְתִּי בָּהּ כִּי מִגַּלְּיָא מִלְּתָא דְּפָשַׁע בָּהּ פָּטוּר מִכֶּפֶל אַף שְׁבוּעָה שֶׁלֹּא שָׁלַחְתִּי בָּהּ יָד כִּי מִגַּלְּיָא מִלְּתָא דִּשְׁלַח בָּהּ יָד פָּטוּר מִכֶּפֶל
בָּעֵי רָמֵי בַּר חָמָא מָמוֹן הַמְחַיְּבוֹ כֶּפֶל פּוֹטְרוֹ מִן הַחֹמֶשׁ אוֹ דִלְמָא שְׁבוּעָה הַמְחַיַּבְתּוֹ כֶּפֶל פּוֹטַרְתּוֹ מִן הַחֹמֶשׁ
הֵיכִי דָּמֵי כְּגוֹן שֶׁטָּעַן טַעֲנַת גַּנָּב וְנִשְׁבַּע וְחָזַר וְטָעַן טַעֲנַת אָבַד וְנִשְׁבַּע

 *** דף קח. *** 

וּבָאוּ עֵדִים אַקַּמַּיְתָא וְהוֹדָה אַבָּתְרָיְתָא מַאי
מָמוֹן הַמְחַיְּבוֹ כֶּפֶל פּוֹטְרוֹ מִן הַחֹמֶשׁ וְהָא אִחַיַּב לֵהּ עִלָּוֵהּ כְּפֵילָא אוֹ דִלְמָא שְׁבוּעָה הַמְחַיַּבְתּוֹ כֶּפֶל פּוֹטַרְתּוֹ מִן הַחֹמֶשׁ וְהָא שְׁבוּעָה בָּתְרָיְתָא הוֹאִיל דְּלָא קָא מְחַיְּבָא לֵהּ כְּפֵלָא תְּחַיְּבֵהּ חֻמְשָׁא
אָמַר רָבָא תָּא שְׁמַע אָמַר לְאֶחָד מִן הַשּׁוּק הֵיכָן שׁוֹרִי שֶׁגָּנַבְתָּ וְהוּא אוֹמֵר לֹא גָּנַבְתִּי מַשְׁבִּיעֲךָ אֲנִי וְאָמַר אָמֵן וְהָעֵדִים מְעִידִים אוֹתוֹ שֶׁגְּנָבוֹ מְשַׁלֵּם תַּשְׁלוּמֵי כֶפֶל וְאִם הוֹדָה מֵעַצְמוֹ מְשַׁלֵּם קֶרֶן וָחֹמֶשׁ וְאָשָׁם
וְהָא הָכָא עֵדִים הוּא דִּמְחַיְּבִי לֵהּ כְּפֵלָא הוֹדָה מֵעַצְמוֹ אִין אֲבָל הוֹדָה אַחַר עֵדִים לָא
וְאִי סָלְקָא דַעְתָּךְ שְׁבוּעָה הַמְחַיַּבְתּוֹ כֶּפֶל פּוֹטַרְתּוֹ מִן הַחֹמֶשׁ אַמַּאי הוֹדָה אַחַר עֵדִים לָא מִכְּדִי הָא שְׁבוּעָה לָא קָא מְחַיְּבָא לֵהּ כְּפֵלָא תְּחַיְּבֵהּ חֻמְשָׁא
אֶלָּא לָאו שְׁמַע מִנַּהּ מָמוֹן הַמְחַיְּבוֹ כֶּפֶל פּוֹטְר(תּ)וֹ מִן הַחֹמֶשׁ שְׁמַע מִנַּהּ
בָּעֵי רָבִינָא חֹמֶשׁ וּכְפֵלָא בִּתְרֵי גַבְרֵי מַאי הֵיכִי דָּמֵי כְּגוֹן שֶׁמָּסַר שׁוֹרוֹ לִשְׁנֵי בְּנֵי אָדָם וְטָעֲנוּ בּוֹ טַעֲנַת גַּנָּב חַד נִשְׁבַּע וְהוֹדָה וְחַד נִשְׁבַּע וּבָאוּ עֵדִים מַאי
מִי אָמְרִינַן בְּחַד גַּבְרָא קָפֵד רַחֲמָנָא דְּלָא מְשַׁלֵּם חֻמְשָׁא וּכְפֵלָא הַאי נְשַׁלֵּם כְּפֵלָא וְהַאי נְשַׁלֵּם חֻמְשָׁא אוֹ דִלְמָא עִלָּוֵי חַד מָמוֹנָא קָפֵד רַחֲמָנָא דְּלָא נְשַׁלֵּם עֲלֵהּ חֻמְשָׁא וּכְפֵלָא וְהָכָא נָמֵי חַד מָמוֹנָא הוּא תֵּקוּ
בָּעֵי רַב פָּפָּא תְּרֵי חֻמְשֵׁי אוֹ תְּרֵי כְפֵלֵי בְּחַד גַּבְרָא מַאי הֵיכִי דָּמֵי שֶׁטָּעַן טַעֲנַת אָבַד וְנִשְׁבַּע וְהוֹדָה וְחָזַר וְטָעַן טַעֲנַת אָבַד וְנִשְׁבַּע וְהוֹדָה אִי נָמֵי כְּגוֹן שֶׁטָּעַן טַעֲנַת גַּנָּב וְנִשְׁבַּע וּבָאוּ עֵדִים וְחָזַר וְטָעַן טַעֲנַת גַּנָּב וְנִשְׁבַּע וּבָאוּ עֵדִים מַאי
מִי אָמְרִינַן תְּרֵי גַּוְנֵי מָמוֹנָא קָאָמַר רַחֲמָנָא דְּלָא נִשְׁתַּלְּמוּ עִלָּוֵי חַד מָמוֹנָא וְהָכָא חַד גַּוְנָא הוּא אוֹ דִלְמָא תְּרֵי מָמוֹנֵי אָמַר רַחֲמָנָא דְּלָא לִשְׁתַּלְּמוּ עִלָּוֵי חַד מָמוֹנָא וְהָכָא נָמֵי תְּרֵי מָמוֹנֵי נִינְהוּ
תָּא שְׁמַע דְּאָמַר רָבָא וַחֲמִשִׁתָיו יֹסֵף עָלָיו הַתּוֹרָה רִבְּתָה חֲמִישִׁיּוֹת הַרְבֵּה לְקֶרֶן אַחַת שְׁמַע מִנַּהּ
תְּבָעוּהוּ בְּעָלִים לַשּׁוֹמֵר וְנִשְׁבַּע וְשִׁלֵּם וְהֻכַּר הַגַּנָּב כֶּפֶל לְמִי אַבָּיֵי אָמַר לְבַעַל הַפִּקָּדוֹן רָבָא אָמַר לְמִי שֶׁהַפִּקָּדוֹן אֶצְלוֹ
אַבָּיֵי אָמַר לְבַעַל הַפִּקָּדוֹן כֵּוָן דְּאַטְרְחֵהּ בִּשְׁבוּעָה לָא מַקְנֵי לֵהּ כְּפֵלָא רָבָא אָמַר לְמִי שֶׁהַפִּקָּדוֹן אֶצְלוֹ כֵּוָן דְּשִׁלֵּם מַקְנֵי לֵהּ כְּפֵלָא
וְקָא מִפַּלְגִי בְּדִיּוּקָא דְמַתְנִיתִין דִּתְנַן הַמַּפְקִיד אֵצֶל חֲבֵרוֹ בְּהֵמָה אוֹ כֵלִים וְנִגְנְבוּ אוֹ שֶׁאָבְדוּ שִׁלֵּם וְלֹא רָצָה לִשָּׁבַע שֶׁהֲרֵי אָמְרוּ שׁוֹמֵר חִנָּם נִשְׁבָּע וְיוֹצֵא נִמְצָא הַגַּנָּב מְשַׁלֵּם תַּשְׁלוּמֵי כֶפֶל טָבַח וּמָכַר מְשַׁלֵּם תַּשְׁלוּמֵי אַרְבָּעָה וַחֲמִשָּׁה לְמִי הוּא מְשַׁלֵּם לְמִי שֶׁהַפִּקָּדוֹן אֶצְלוֹ
נִשְׁבַּע וְלֹא רָצָה לְשַׁלֵּם וְנִמְצָא הַגַּנָּב מְשַׁלֵּם תַּשְׁלוּמֵי כֶפֶל טָבַח וּמָכַר מְשַׁלֵּם תַּשְׁלוּמֵי אַרְבָּעָה וַחֲמִשָּׁה לְמִי הוּא מְשַׁלֵּם לְבַעַל הַפִּקָּדוֹן
אַבָּיֵי דָּיֵק מֵרֵישָׁא רָבָא דָּיֵק מִסֵּיפָא אַבָּיֵי דָּיֵק מֵרֵישָׁא דְּקָתָנֵי שִׁלֵּם וְלֹא רָצָה לִשָּׁבַע טַעְמָא דְּלֹא רָצָה לִשָּׁבַע

 *** דף קח: *** 

הָא נִשְׁבַּע אַף עַל פִּי שֶׁשִּׁלֵּם לְמִי מְשַׁלֵּם לְבַעַל הַפִּקָּדוֹן
רָבָא דָּיֵק מִסֵּיפָא נִשְׁבַּע וְלֹא רָצָה לְשַׁלֵּם טַעְמָא דְּלֹא רָצָה לְשַׁלֵּם הָא שִׁלֵּם אַף עַל פִּי שֶׁנִּשְׁבַּע לְמִי מְשַׁלֵּם לְמִי שֶׁהַפִּקָּדוֹן אֶצְלוֹ
לְאַבָּיֵי קַשְׁיָא סֵיפָא אָמַר לָךְ אַבָּיֵי הָכִי קָתָנֵי נִשְׁבַּע וְלֹא רָצָה לְשַׁלֵּם קֹדֶם הַשְּׁבוּעָה אֶלָּא לְאַחַר הַשְּׁבוּעָה לְמִי מְשַׁלֵּם לְבַעַל הַפִּקָּדוֹן לְרָבָא קַשְׁיָא רֵישָׁא אָמַר לָךְ רָבָא הָכִי קָתָנֵי שִׁלֵּם וְלֹא רָצָה לַעֲמֹד בִּשְׁבוּעָתוֹ אֶלָּא שִׁלֵּם לְמִי מְשַׁלֵּם לְמִי שֶׁהַפִּקָּדוֹן אֶצְלוֹ
תְּבָעוּהוּ בְּעָלִים לַשּׁוֹמֵר וְנִשְׁבַּע וְהֻכַּר הַגַּנָּב תְּבָעוֹ שׁוֹמֵר וְהוֹדָה תְּבָעוּהוּ בְּעָלִים וְכָפַר וְהֵבִיאוּ עֵדִים מִי נִפְטַר הַגַּנָּב בְּהוֹדָאַת שׁוֹמֵר אוֹ לֹא נִפְטַר הַגַּנָּב בְּהוֹדָאַת שׁוֹמֵר
אָמַר רָבָא אִם בֶּאֱמֶת נִשְׁבַּע נִפְטַר הַגַּנָּב בְּהוֹדָאַת שׁוֹמֵר אִם בְּשֶׁקֶר נִשְׁבַּע לֹא נִפְטַר הַגַּנָּב בְּהוֹדָאַת שׁוֹמֵר
בָּעֵי רָבָא עָמַד לִשָּׁבַע בְּשֶׁקֶר וְלֹא הִנִּיחוּהוּ מַהוּ תֵּקוּ רַב כָּהֲנָא מַתְנֵי הָכִי רַב טָבְיוֹמֵי מַתְנֵי בָּעֵי רָבָא נִשְׁבַּע לַשֶּׁקֶר מַהוּ תֵּקוּ
תְּבָעוּהוּ בְּעָלִים לַשּׁוֹמֵר וְשִׁלֵּם וְהֻכַּר הַגַּנָּב תְּבָעוּהוּ בְּעָלִים וְהוֹדָה תְּבָעוֹ שׁוֹמֵר וְכָפַר וְהֵבִיא עֵדִים נִפְטַר גַּנָּב בְּהוֹדָאַת בְּעָלִים אוֹ לֹא
מִי אָמְרִינַן מָצֵי אָמַר לֵהּ שׁוֹמֵר לִבְעָלִים אַתּוּן כֵּיוָן דְּשָׁקְלִיתוּ לְכוּ דְּמֵי אִסְתְּלִיקְתּוּ לְכוּ מֵהָכָא אוֹ דִלְמָא מָצֵי אָמְרִי לֵהּ כִּי הֵיכִי דְּאַתְּ עֲבַדְתְּ לַן מִלְּתָא אֲנַן נָמֵי עָבְדִינַן לָךְ טָרְחִינַן בָּתַר גַּנָּבָא (שָׁקֵלְנָא) [שָׁקְלִינַן] אֲנַן דִּידַן וּשְׁקֹל אַתְּ דִּידָךְ תֵּקוּ
אִתְּמַר נִגְנְבָה בְּאֹנֶס וְהֻכַּר הַגַּנָּב אָמַר אַבָּיֵי אִם שׁוֹמֵר חִנָּם הוּא רָצָה עוֹשֶׂה עִמּוֹ דִּין רָצָה נִשְׁבָּע אִם שׁוֹמֵר שָׂכָר הוּא עוֹשֶׂה עִמּוֹ דִּין וְאֵינוֹ נִשְׁבָּע רָבָא אָמַר אֶחָד זֶה וְאֶחָד זֶה עוֹשֶׂה עִמּוֹ דִּין וְאֵינוֹ נִשְׁבָּע
לֵימָא פְּלִיגָא אַדְּרַב הוּנָא בַּר אָבִין דִּשְׁלַח רַב הוּנָא בַּר אָבִין נִגְנְבָה בְּאֹנֶס וְהֻכַּר הַגַּנָּב אִם שׁוֹמֵר חִנָּם הוּא רָצָה עוֹשֶׂה עִמּוֹ דִּין רָצָה נִשְׁבָּע וְאִם שׁוֹמֵר שָׂכָר הוּא עוֹשֶׂה עִמּוֹ דִּין וְאֵינוֹ נִשְׁבָּע
אָמַר לָךְ רָבָא הָכָא בְּמַאי עָסְקִינַן כְּגוֹן שֶׁקָּדַם וְנִשְׁבַּע וְהָא רָצָה עוֹשֶׂה עִמּוֹ דִּין רָצָה נִשְׁבָּע קָאָמַר הָכִי קָאָמַר רָצָה שׁוֹמֵר חִנָּם עוֹמֵד בִּשְׁבוּעָתוֹ רָצָה עוֹשֶׂה עִמּוֹ דִּין
רַבָּה זוּטֵי בָּעֵי לַהּ הָכִי נִגְנְבָה בְּאֹנֶס וְהֶחְזִיר גַּנָּב בְּבֵית שׁוֹמֵר וּמֵתָה בִּפְשִׁיעָה מַהוּ מִי אָמְרִינַן כֵּוָן דְּנִגְנְבָה בְּאֹנֶס כָּלְיָא לֵהּ שְׁמִירָתוֹ אוֹ דִלְמָא כֵּיוָן דְּ[אַ]הְדְּרַהּ הֲדַרָה לִשְׁמִירָתוֹ תֵּקוּ
מַתְנִי' הֵיכָן פִּקְדוֹנִי אָמַר לוֹ אָבַד מַשְׁבִּיעֲךָ אֲנִי וְאָמַר אָמֵן וְהָעֵדִים מְעִידִים אוֹתוֹ שֶׁאֲכָלוֹ מְשַׁלֵּם קֶרֶן [הוֹדָה מֵעַצְמוֹ מְשַׁלֵּם קֶרֶן וָחֹמֶשׁ וְאָשָׁם]
הֵיכָן פִּקְדוֹנִי אָמַר לוֹ נִגְנַב מַשְׁבִּיעֲךָ אֲנִי וְאָמַר אָמֵן וְהָעֵדִים מְעִידִים אוֹתוֹ שֶׁגְּנָבוֹ מְשַׁלֵּם תַּשְׁלוּמֵי כֶפֶל הוֹדָה מֵעַצְמוֹ מְשַׁלֵּם קֶרֶן חֹמֶשׁ וְאָשָׁם
הַגּוֹזֵל אֶת אָבִיו וְנִשְׁבַּע לוֹ וָמֵת הֲרֵי זֶה מְשַׁלֵּם קֶרֶן וָחֹמֶשׁ וְאָשָׁם לְבָנָיו אוֹ לְאֶחָיו וְאִם אֵינוֹ רוֹצֶה אוֹ שֶׁאֵין לוֹ לֹוֶה וּבַעֲלֵי חוֹב בָּאִין וְנִפְרָעִים
הָאוֹמֵר לִבְנוֹ קֻנָּם אִי אַתָּה נֶהֱנֶה מִשֶּׁלִּי אִם מֵת יִירָשֶׁנּוּ

 *** דף קט. *** 

בְּחַיָּיו וּבְמוֹתוֹ אִם מֵת לֹא יִירָשֶׁנּוּ וְיַחְזִיר לְבָנָיו אוֹ לְאֶחָיו וְאִם אֵין לוֹ לֹוֶה וּבַעֲלֵי חוֹב בָּאִים וְנִפְרָעִים
גְּמָ' אָמַר רַב יוֹסֵף אֲפִלּוּ לְאַרְנָקִי שֶׁל צְדָקָה אָמַר רַב פָּפָּא וְצָרִיךְ שֶׁיֹּאמַר זֶה גֶּזֶל אָבִי
אַמַּאי נִמְחֲלֵהּ לְנַפְשֵׁהּ מִי לָא תְּנַן מָחַל לוֹ עַל הַקֶּרֶן וְלֹא מָחַל לוֹ עַל הַחֹמֶשׁ אַלְמָא בַּר מְחִילָה הוּא
אָמַר רַבִּי יוֹחָנָן לָא קַשְׁיָא הָא רַבִּי יוֹסֵי הַגְּלִילִי הָא רַבִּי עֲקִיבָא
דְּתַנְיָא וְאִם אֵין לָאִישׁ גֹּאֵל לְהָשִׁיב הָאָשָׁם וְכִי יֵשׁ אָדָם בְּיִשְׂרָאֵל שֶׁאֵין לוֹ גּוֹאֲלִים אֶלָּא בְּגֶזֶל הַגֵּר הַכָּתוּב מְדַבֵּר
הֲרֵי שֶׁגָּזַל הַגֵּר וְנִשְׁבַּע לוֹ וְשָׁמַע שֶׁמֵּת הַגֵּר וְהָיָה מַעֲלֶה כַּסְפּוֹ וַאֲשָׁמוֹ לִירוּשָׁלַיִם וּפָגַע בְּאוֹתוֹ הַגֵּר וּזְקָפוֹ עָלָיו בְּמִלְוָה וּמֵת זָכָה הַלָּה בְּמַה שֶּׁבְּיָדוֹ דִּבְרֵי רַבִּי יוֹסֵי הַגְּלִילִי רַבִּי עֲקִיבָא אוֹמֵר אֵין לוֹ תַּקָּנָה עַד שֶׁיּוֹצִיא גְּזֵלוֹ מִתַּחַת יָדוֹ
לְרַבִּי יוֹסֵי הַגְּלִילִי לָא שְׁנָא לְנַפְשֵׁהּ לָא שְׁנָא לַאֲחֵרִים מָצֵי מָחֵל וּלְרַבִּי עֲקִיבָא לָא שְׁנָא לַאֲחֵרִים וְלָא שְׁנָא לְנַפְשֵׁהּ לָא מָצֵי מָחֵל
וּלְרַבִּי יוֹסֵי הוּא הַדִּין דַּאֲפִלּוּ לֹא זְקָפוֹ בְּמִלְוָה וְהַאי דְּקָתָנֵי זְקָפוֹ עָלָיו בְּמִלְוָה לְהוֹדִיעֲךָ כֹּחוֹ דְּרַבִּי עֲקִיבָא דַּאֲפִלּוּ זְקָפָן עָלָיו בְּמִלְוָה אֵין לוֹ תַּקָּנָה עַד שֶׁיּוֹצִיא גְּזֵלָה מִתַּחַת יָדוֹ
מַתְקֵף לַהּ רַב שֵׁשֶׁת אִי הָכִי לְרַבִּי יוֹסֵי הַגְּלִילִי לַשְׁמְעִינַן לְנַפְשֵׁהּ וְכׇל שֶׁכֵּן לַאֲחֵרִים לְרַבִּי עֲקִיבָא לַשְׁמְעִינַן לַאֲחֵרִים דְּלָא מָצֵי מָחֵל וְכׇל שֶׁכֵּן לְנַפְשֵׁהּ דְּלָא מָצֵי מָחֵל
אֶלָּא אָמַר רַב שֵׁשֶׁת הָא וְהָא רַבִּי יוֹסֵי הַגְּלִילִי כִּי קָאָמַר רַבִּי יוֹסֵי הַגְּלִילִי דְּמָצֵי מָחֵל לַאֲחֵרִים אֲבָל לְנַפְשֵׁהּ לָא מָצֵי מָחֵל אֶלָּא אַמַּאי זָכָה הַלָּה בְּמַה שֶּׁבְּיָדוֹ מִשּׁוּם דִּזְקָפָן עָלָיו בְּמִלְוָה
רָבָא אָמַר הָא וְהָא רַבִּי עֲקִיבָא כִּי אָמַר רַבִּי עֲקִיבָא דְּלָא מָצֵי מָחֵל לְנַפְשֵׁהּ אֲבָל לַאֲחֵרִים מָצֵי מָחֵל

 *** דף קט: *** 

מִכְּלָל דְּרַבִּי יוֹסֵי הַגְּלִילִי סָבַר אֲפִלּוּ לְנַפְשֵׁהּ נָמֵי מָצֵי מָחֵל אֶלָּא גֶּזֶל הַגֵּר דְּקָאָמַר רַחֲמָנָא נְתִינָה לְכֹהֲנִים הֵיכִי מַשְׁכַּחַתְּ לַהּ
אָמַר רָבָא הָכָא בְּמַאי עָסְקִינַן כְּשֶׁגָּזַל אֶת הַגֵּר וְנִשְׁבַּע לוֹ וּמֵת הַגֵּר וְהוֹדָה לְאַחַר מִיתָה דִּבְעִדָּנָא דְּאוֹדִי קְנָאוֹ הַשֵּׁם וּנְתָנוֹ לְכֹהֲנִים
בָּעֵי רָבִינָא גֶּזֶל הַגִּיּוֹרֶת מַהוּ אִישׁ אָמַר רַחֲמָנָא וְלֹא אִשָּׁה אוֹ דִלְמָא אוֹרְחֵהּ דִּקְרָא הוּא
אֲמַר לֵהּ רַב אַהֲרֹן לְרָבִנָא תָּא שְׁמַע דְּתַנְיָא אִישׁ אֵין לִי אֶלָּא אִישׁ אִשָּׁה מִנַּיִן כְּשֶׁהוּא אוֹמֵר הַמּוּשָׁב הֲרֵי כָּאן שְׁנַיִם
אִם כֵּן מָה תַּלְמוּד לוֹמַר אִישׁ אִישׁ אַתָּה צָרִיךְ לַחֲזוֹר אַחֲרָיו אִם יֵשׁ לוֹ גּוֹאֲלִים אִם לָאו קָטָן אִי אַתָּה צָרִיךְ לַחֲזוֹר אַחֲרָיו בְּיָדוּעַ שֶׁאֵין לוֹ גּוֹאֲלִין
תָּנוּ רַבָּנַן לַה' לַכֹּהֵן קְנָאוֹ הַשֵּׁם וּנְתָנוֹ לַכֹּהֵן שֶׁבְּאוֹתוֹ מִשְׁמָר אַתָּה אוֹמֵר לַכֹּהֵן שֶׁבְּאוֹתוֹ מִשְׁמָר אוֹ אֵינוֹ אֶלָּא לְכׇל כֹּהֵן שֶׁיִּרְצֶה כְּשֶׁהוּא אוֹמֵר מִלְּבַד אֵיל הַכִּפֻּרִים אֲשֶׁר יְכַפֶּר בּוֹ עָלָיו הֲרֵי לַכֹּהֵן שֶׁבְּאוֹתוֹ מִשְׁמָר הַכָּתוּב מְדַבֵּר
תָּנוּ רַבָּנַן הֲרֵי שֶׁהָיָה גּוֹזֵל כֹּהֵן מִנַּיִן שֶׁלֹּא יֹאמַר הוֹאִיל וְיוֹצֵא לַכֹּהֲנִים וַהֲרֵי הוּא תַּחַת יָדִי יְהֵא שֶׁלִּי וְדִין הוּא אִי בְּשֶׁל אֲחֵרִים הוּא זוֹכֶה בְּשֶׁל עַצְמוֹ לֹא כׇּל שֶׁכֵּן
רַבִּי נָתָן אוֹמֵר בְּלָשׁוֹן אַחֵר וּמָה דָּבָר שֶׁאֵין לוֹ חֵלֶק בּוֹ עַד שֶׁיִּכָּנֵס בִּרְשׁוּתוֹ כְּשֶׁיִּכָּנֵס לִרְשׁוּתוֹ אֵינוֹ יָכוֹל לְהוֹצִיאוֹ מִיָּדוֹ דָּבָר שֶׁיֵּשׁ לוֹ חֵלֶק בּוֹ עַד שֶׁלֹּא יִכָּנֵס בִּרְשׁוּתוֹ מִשֶּׁנִּכְנַס לִרְשׁוּתוֹ אֵינוֹ דִּין דְּאֵין אַחֵר יָכוֹל לְהוֹצִיאוֹ מִיָּדוֹ
לֹא אִם אָמַרְתָּ בְּדָבָר שֶׁאֵין לוֹ חֵלֶק בּוֹ שֶׁכְּשֵׁם שֶׁאֵין לוֹ חֵלֶק בּוֹ כָּךְ אֵין לַאֲחֵרִים חֵלֶק בּוֹ תֹּאמַר בְּגָזֵל שֶׁכְּשֵׁם שֶׁיֵּשׁ לוֹ חֵלֶק בּוֹ כָּךְ יֵשׁ לַאֲחֵרִים חֵלֶק בּוֹ אֶלָּא גְּזֵלוֹ יוֹצֵא מִתַּחַת יָדוֹ וּמִתְחַלֵּק לְכׇל אֶחָיו הַכֹּהֲנִים
וְהָכְתִיב וְאִישׁ אֶת קֳדָשָׁיו לוֹ יִהְיוּ הָכָא בְּמַאי עָסְקִינַן בְּכֹהֵן טָמֵא
אִי בְּכֹהֵן טָמֵא דָּבָר שֶׁיֵּשׁ לוֹ חֵלֶק בּוֹ מִי אִית לֵהּ אֶלָּא אָתְיָא לַכֹּהֵן לַכֹּהֵן מִשְּׂדֵה אֲחֻזָּה
דְּתַנְיָא אֲחֻזָּתוֹ מָה תַּלְמוּד לוֹמַר מִנַּיִן לְשָׂדֶה הַיּוֹצְאָה לַכֹּהֲנִים בַּיּוֹבֵל וּגְאָלָהּ אֶחָד מִן הַכֹּהֲנִים מִנַּיִן שֶׁלֹּא יֹאמַר הוֹאִיל וְיוֹצְאָה לַכֹּהֲנִים בַּיּוֹבֵל וַהֲרֵי הִיא תַּחַת יָדִי תְּהֵא שֶׁלִּי
וְדִין הוּא בְּשֶׁל אֲחֵרִים אֲנִי זוֹכֶה בְּשֶׁל עַצְמִי לֹא כׇּל שֶׁכֵּן
תַּלְמוּד לוֹמַר כִּשְׂדֵה הַחֵרֶם לַכֹּהֵן תִּהְיֶה אֲחֻזָּתוֹ אֲחֻזָּה שֶׁלּוֹ וְאֵין זוֹ שֶׁלּוֹ הָא כֵּיצַד יוֹצְאָה מִתַּחַת יָדוֹ וּמִתְחַלֶּקֶת לְכׇל אֶחָיו הַכֹּהֲנִים
תָּנוּ רַבָּנַן מִנַּיִן לְכֹהֵן שֶׁבָּא וּמַקְרִיב קׇרְבְּנוֹתָיו בְּכׇל עֵת וּבְכׇל שָׁעָה שֶׁיִּרְצֶה תַּלְמוּד לוֹמַר וּבָא בְּכׇל אַוַּת נַפְשׁוֹ וְשֵׁרֵת
וּמִנַּיִן שֶׁעֲבוֹדָתָהּ וְעוֹרָהּ שֶׁלּוֹ תַּלְמוּד לוֹמַר וְאִישׁ אֶת קֳדָשָׁיו לוֹ יִהְיוּ הָא כֵּיצַד אִם הָיָה בַּעַל מוּם נוֹתְנָהּ לְכֹהֵן שֶׁבְּאוֹתוֹ מִשְׁמָר וַעֲבוֹדָתָהּ וְעוֹרָהּ שֶׁלּוֹ

 *** דף קי. *** 

וְאִם הָיָה זָקֵן אוֹ חוֹלֶה נוֹתְנָהּ לְכׇל כֹּהֵן שֶׁיִּרְצֶה וַעֲבוֹדָתָהּ וְעוֹרָהּ לְאַנְשֵׁי מִשְׁמָר
הַאי זָקֵן אוֹ חוֹלֶה הֵיכִי דָמֵי אִי דְּמָצֵי עָבֵד עֲבוֹדָה עֲבוֹדָתָהּ וְעוֹרָהּ נָמֵי תֶּהְוֵי דִּידֵהּ וְאִי דְּלָא מָצֵי עָבֵד עֲבוֹדָה שָׁלִיחַ הֵיכִי מְשַׁוֵּי
אָמַר רַב פָּפָּא שֶׁיָּכוֹל לַעֲשׂוֹת עַל יְדֵי הַדְּחָק עֲבוֹדָה דְּכִי עָבֵד לֵהּ עַל יְדֵי הַדְּחָק עֲבוֹדָה הִיא וּמְשַׁוֵּי שָׁלִיחַ אֲכִילָה דְּכִי אָכֵל עַל יְדֵי הַדְּחָק אֲכִילָה גַּסָּה הִיא וַאֲכִילָה גַּסָּה לָאו כְּלוּם הוּא מִשּׁוּם הָכִי עֲבוֹדָתָהּ וְעוֹרָהּ לְאַנְשֵׁי מִשְׁמָר
אָמַר רַב שֵׁשֶׁת אִם הָיָה כֹּהֵן טָמֵא בְּקׇרְבַּן צִבּוּר נוֹתְנָהּ לְכׇל מִי שֶׁיִּרְצֶה וַעֲבוֹדָתָהּ וְעוֹרָהּ לְאַנְשֵׁי מִשְׁמָר הֵיכִי דָמֵי אִי דְּאִכָּא טְהוֹרִים טְמֵאִים מִי מָצוּ עָבְדִי וְאִי דְּלֵיכָּא טְהוֹרִים עֲבוֹדָתָהּ וְעוֹרָהּ לְאַנְשֵׁי מִשְׁמָר הָא טְמֵאִים נִינְהוּ וְלָא מָצוּ אָכְלִי
אָמַר רָבָא אֵימָא לְבַעֲלֵי מוּמִין טְהוֹרִין שֶׁבְּאוֹתוֹ מִשְׁמָר
אָמַר רַב אָשֵׁי אִם הָיָה כֹּהֵן גָּדוֹל אוֹנֵן נוֹתְנָהּ לְכׇל כֹּהֵן שֶׁיִּרְצֶה וַעֲבוֹדָתָהּ וְעוֹרָהּ לְאַנְשֵׁי מִשְׁמָר מַאי קָא מַשְׁמַע לַן תְּנֵינָא כֹּהֵן גָּדוֹל מַקְרִיב אוֹנֵן וְאֵינוֹ אוֹכֵל וְאֵינוֹ חוֹלֵק לֶאֱכֹל לָעֶרֶב
סָלְקָא דַּעְתָּךְ אָמֵינָא כִּי חָס רַחֲמָנָא עֲלֵהּ דְּכֹהֵן גָּדוֹל לְקָרוֹבֵי הוּא אֲבָל לְשַׁוּוֹיֵי שָׁלִיחַ לָא מָצֵי מְשַׁוֵּי קָא מַשְׁמַע לַן
מַתְנִי' הַגּוֹזֵל אֶת הַגֵּר וְנִשְׁבַּע לוֹ וָמֵת הֲרֵי זֶה מְשַׁלֵּם קֶרֶן וָחֹמֶשׁ לַכֹּהֲנִים וְאָשָׁם לַמִּזְבֵּחַ שֶׁנֶּאֱמַר וְאִם אֵין לָאִישׁ גֹּאֵל לְהָשִׁיב הָאָשָׁם אֵלָיו הָאָשָׁם הַמּוּשָׁב לַה' לַכֹּהֵן מִלְּבַד אֵיל הַכִּפֻּרִים אֲשֶׁר יְכַפֶּר בּוֹ עָלָיו
הָיָה מַעֲלֶה אֶת הַכֶּסֶף וְאֶת הָאָשָׁם וָמֵת הַכֶּסֶף יִנָּתֵן לְבָנָיו וְהָאָשָׁם יִרְעֶה עַד שֶׁיִּסְתָּאֵב וְיִמָּכֵר וְיִפְּלוּ דָּמָיו לִנְדָבָה נָתַן הַכֶּסֶף לְאַנְשֵׁי מִשְׁמָר וָמֵת אֵין הַיּוֹרְשִׁין יְכוֹלִין לְהוֹצִיא מִיָּדָם שֶׁנֶּאֱמַר וְאִישׁ אֲשֶׁר יִתֵּן לַכֹּהֵן לוֹ יִהְיֶה
נָתַן הַכֶּסֶף לִיהוֹיָרִיב וְאָשָׁם לִידַעְיָה יָצָא אָשָׁם לִיהוֹיָרִיב וְכֶסֶף לִידַעְיָה אִם קַיָּם הָאָשָׁם יַקְרִיבוּהוּ בְּנֵי יְדַעְיָה וְאִם לֹא יַחֲזִיר וְיָבִיא אָשָׁם אַחֵר שֶׁהַמֵּבִיא גְּזֵלוֹ עַד שֶׁלֹּא הֵבִיא אֲשָׁמוֹ יָצָא הֵבִיא אֲשָׁמוֹ עַד שֶׁלֹּא הֵבִיא גְּזֵלוֹ לֹא יָצָא
נָתַן אֶת הַקֶּרֶן וְלֹא נָתַן אֶת הַחֹמֶשׁ אֵין הַחֹמֶשׁ מְעַכֵּב
גְּמָ' תָּנוּ רַבָּנַן אָשָׁם זֶה קֶרֶן הַמּוּשָׁב זֶה חֹמֶשׁ אוֹ אֵינוֹ אֶלָּא אָשָׁם זֶה אַיִל
וּלְמַאי נָפְקָא מִנַּהּ לְאַפּוֹקֵי מִדְּרָבָא דְּאָמַר רָבָא גֶּזֶל הַגֵּר שֶׁהֶחְזִירוֹ בַּלַּיְלָה לֹא יָצָא הֶחְזִירוֹ חֲצָאִין לֹא יָצָא מַאי טַעְמָא אָשָׁם קַרְיֵהּ רַחֲמָנָא
כְּשֶׁהוּא אוֹמֵר מִלְּבַד אֵיל הַכִּפֻּרִים הֱוֵי אוֹמֵר אָשָׁם זֶה קֶרֶן
תַּנְיָא אִדַּךְ אָשָׁם זֶה קֶרֶן הַמּוּשָׁב זֶה חֹמֶשׁ אוֹ אֵינוֹ אֶלָּא אָשָׁם זֶה חֹמֶשׁ לְמַאי נָפְקָא מִנַּהּ לְאַפּוֹקֵי מִמַּתְנִיתִין דִּתְנַן נָתַן לוֹ אֶת הַקֶּרֶן וְלֹא נָתַן לוֹ אֶת הַחֹמֶשׁ אֵין הַחֹמֶשׁ מְעַכֵּב אַדְּרַבָּה חֹמֶשׁ מְעַכֵּב
כְּשֶׁהוּא אוֹמֵר וְהֵשִׁיב אֶת אֲשָׁמוֹ בְּרֹאשׁוֹ וַחֲמִישִׁתוֹ הֱוֵי אוֹמֵר אָשָׁם זֶה קֶרֶן
תַּנְיָא אִדַּךְ אָשָׁם זֶה קֶרֶן הַמּוּשָׁב זֶה חֹמֶשׁ וּבְגֶזֶל הַגֵּר הַכָּתוּב מְדַבֵּר אוֹ אֵינוֹ אֶלָּא הַמּוּשָׁב זֶה כֶּפֶל וּבִגְנֵבַת הַגֵּר הַכָּתוּב מְדַבֵּר כְּשֶׁהוּא אוֹמֵר וְהֵשִׁיב אֶת אֲשָׁמוֹ בְּרֹאשׁוֹ וַחֲמִישִׁתוֹ הֲרֵי בְּמָמוֹן הַמִּשְׁתַּלֵּם בָּרֹאשׁ הַכָּתוּב מְדַבֵּר
גּוּפָא אָמַר רָבָא גֶּזֶל הַגֵּר שֶׁהֶחְזִירוֹ בַּלַּיְלָה לֹא יָצָא הֶחְזִירוּהוּ חֲצָאִין לֹא יָצָא מַאי טַעְמָא אָשָׁם קַרְיֵהּ רַחֲמָנָא
וְאָמַר רָבָא גֶּזֶל הַגֵּר שֶׁאֵין בּוֹ שָׁוֶה פְּרוּטָה לְכׇל כֹּהֵן וְכֹהֵן לֹא יָצָא יְדֵי חוֹבָתוֹ מַאי טַעְמָא דִּכְתִיב הָאָשָׁם הַמּוּשָׁב עַד שֶׁיְּהֵא הֲשָׁבָה לְכׇל כֹּהֵן וְכֹהֵן
בָּעֵי רָבָא אֵין בּוֹ לְמִשְׁמֶרֶת יְהוֹיָרִיב וְיֵשׁ בּוֹ

 *** דף קי: *** 

לְמִשְׁמֶרֶת יְדַעְיָה מַהוּ
הֵיכִי דָמֵי אִלֵּימָא דְּיַהֲבֵהּ לִידַעְיָה בְּמִשְׁמֶרֶת יְדַעְיָה הָא אִית בֵּהּ
לָא צְרִיכָא דְּיַהֲבֵהּ לִידַעְיָה בְּמִשְׁמַרְתּוֹ דִּיהוֹיָרִיב מַאי מִי אָמְרִינַן כֵּוָן דְּלָאו מִשְׁמַרְתּוֹ הוּא וְלָא כְּלוּם הוּא אוֹ דִלְמָא כֵּיוָן דְּלָא חֲזֵי לֵהּ מֵעִקָּרָא לִידַעְיָה קָאֵי תֵּקוּ
בָּעֵי רָבָא כֹּהֲנִים מַהוּ שֶׁיַּחְלְקוּ גֶּזֶל הַגֵּר כְּנֶגֶד גֶּזֶל הַגֵּר
מִי אָמְרִינַן אָשָׁם קַרְיֵהּ רַחֲמָנָא מָה אָשָׁם אֵין חוֹלְקִין אָשָׁם כְּנֶגֶד אָשָׁם אַף גֶּזֶל אֵין חוֹלְקִין גֶּזֶל הַגֵּר כְּנֶגֶד גֶּזֶל הַגֵּר אוֹ דִּלְמָא גֶּזֶל הַגֵּר מָמוֹנָא הוּא
הֲדַר פַּשְׁטַהּ אָשָׁם קַרְיֵהּ רַחֲמָנָא רַב אַחָא בְּרֵהּ דְּרָבָא מַתְנֵי לַהּ בְּהֶדְיָא אָמַר רָבָא כֹּהֲנִים אֵין חוֹלְקִין גֶּזֶל הַגֵּר כְּנֶגֶד גֶּזֶל הַגֵּר מַאי טַעְמָא אָשָׁם קַרְיֵהּ רַחֲמָנָא
בָּעֵי רָבָא כֹּהֲנִים בְּגֶזֶל הַגֵּר יוֹרְשִׁין הָווּ אוֹ מְקַבְּלֵי מַתָּנוֹת הָווּ
לְמַאי נָפְקָא מִנַּהּ כְּגוֹן שֶׁגָּזַל חָמֵץ שֶׁעָבַר עָלָיו הַפֶּסַח אִי אָמְרַתְּ יוֹרְשִׁין הָווּ הַיְנוּ הַאי דְּיָרְתִי מוֹרֵת וְאִי אָמְרַתְּ מְקַבְּלֵי מַתָּנוֹת הָווּ מַתָּנָה קָאָמַר רַחֲמָנָא דְּנִתֵּב לְהוּ וְהָא לָא קָא יָהֵב לְהוּ מִדֵּי דְּעַפְרָא בְּעָלְמָא הוּא
רַב זְעֵרָא בָּעֵי הָכִי אֲפִלּוּ אִם תִּמְצֵי לוֹמַר מְקַבְּלֵי מַתָּנָה הָווּ הָא לָא אִבַּעְיָא לַן דְּהַהִיא מַתָּנָה אָמַר רַחֲמָנָא דְּנִתֵּב לְהוּ
אֶלָּא כִּי קָמִבַּעְיָא לַן כְּגוֹן שֶׁנָּפְלוּ לוֹ עֶשֶׂר בְּהֵמוֹת בְּגֶזֶל הַגֵּר [מִי] מִחַיְּבִי לְאַפְרוֹשֵׁי מִנַּיְהוּ מַעֲשֵׂר אוֹ לָא
יוֹרְשִׁין הָווּ דְּאָמַר מָר קָנוּ בִּתְפִיסַת הַבַּיִת חַיָּבִין אוֹ דִלְמָא מְקַבְּלֵי מַתָּנוֹת הָווּ וּתְנַן הַלּוֹקֵחַ וְהַנִּתָּן לוֹ בְּמַתָּנָה פָּטוּר מִמַּעְשַׂר בְּהֵמָה מַאי
תָּא שְׁמַע עֶשְׂרִים וְאַרְבַּע מַתְּנוֹת כְּהֻנָּה נִתְּנוּ לְאַהֲרֹן וּלְבָנָיו וְכֻלָּן נִתְּנוּ בִּכְלָל וּפְרָט וּכְלָל וּבְרִית מֶלַח
כׇּל הַמְקַיְּמָן כְּאִלּוּ מְקַיֵּם כְּלָל וּפְרָט וּכְלָל וּבְרִית מֶלַח כׇּל הָעוֹבֵר עֲלֵיהֶם כְּאִלּוּ עוֹבֵר עַל כְּלָל וּפְרָט וּכְלָל וּבְרִית מֶלַח
וְאֵלּוּ הֵן עֶשֶׂר בַּמִּקְדָּשׁ וְאַרְבַּע בִּירוּשָׁלַיִם וְעֶשֶׂר בַּגְּבוּלִים עֶשֶׂר בַּמִּקְדָּשׁ חַטַּאת בְּהֵמָה וְחַטַּאת הָעוֹף וְאָשָׁם וַדַּאי וְאָשָׁם תָּלוּי וְזִבְחֵי שַׁלְמֵי צִבּוּר וְלֹג שֶׁמֶן שֶׁל מְצֹרָע וּמוֹתַר הָעֹמֶר וּשְׁתֵּי הַלֶּחֶם וְלֶחֶם הַפָּנִים וּשְׁיָרֵי מְנָחוֹת
וְאַרְבַּע בִּירוּשָׁלַיִם הַבְּכוֹרָה וְהַבִּכּוּרִים וְהַמּוּרָם מִן הַתּוֹדָה וְאֵיל נָזִיר וְעוֹרוֹת קֳדָשִׁים
וַעֲשָׂרָה בַּגְּבוּלִין תְּרוּמָה וּתְרוּמַת מַעֲשֵׂר וְחַלָּה וְרֵאשִׁית הַגֵּז וְהַמַּתָּנוֹת וּפִדְיוֹן הַבֵּן וּפִדְיוֹן פֶּטֶר חֲמוֹר וּשְׂדֵה אֲחֻזָּה וּשְׂדֵה חֲרָמִים וְגֶזֶל הַגֵּר
וְקָא קָרֵי מִיהַת מַתָּנָה שְׁמַע מִנַּהּ מְקַבְּלֵי מַתָּנוֹת הָווּ שְׁמַע מִנַּהּ
נָתַן אֶת הַכֶּסֶף לְאַנְשֵׁי מִשְׁמָר [וְכוּ'] אָמַר אַבָּיֵי שְׁמַע מִנַּהּ כֶּסֶף מְכַפֵּר מֶחֱצָה דְּאִי לָא מְכַפֵּר הֲוָה אָמֵינָא מַהְדַּר לְיוֹרְשִׁין מַאי טַעְמָא אַדַּעְתָּא דְּהָכִי לָא יְהַב לֵהּ
אֶלָּא מֵעַתָּה חַטָּאת שֶׁמֵּתוּ בְּעָלֶיהָ תִּפּוֹק לְחֻלִּין דְּאַדַּעְתָּא דְּהָכִי לָא אַפְרְשַׁהּ אָמְרִי חַטָּאת שֶׁמֵּתוּ בְּעָלֶיהָ הִלְכְתָא גְּמִירִי לַהּ דִּלְמִיתָה אָזְלָא
אֶלָּא מֵעַתָּה אָשָׁם שֶׁמֵּתוּ בְּעָלָיו לִפּוֹק לְחֻלִּין דְּאַדַּעְתָּא דְּהָכִי לָא אַפְרְשֵׁהּ אָשָׁם נָמֵי הִלְכְתָא גְּמִירִי לָהּ כֹּל שֶׁבַּחַטָּאת מֵתָה בְּאָשָׁם רוֹעֶה
אֶלָּא מֵעַתָּה יְבָמָה שֶׁנָּפְלָה לִפְנֵי מֻכֵּה שְׁחִין תִּפּוֹק בְּלָא חֲלִיצָה דְּאַדַּעְתָּא דְּהָכִי לֹא קִדְּשָׁה עַצְמָהּ הָתָם אֲנַן סָהֲדִי

 *** דף קיא. *** 

דְּמֵנָח נִיחָא לַהּ בְּכֹל דְּהוּ כְּרֵישׁ לָקִישׁ דְּאָמַר רֵישׁ לָקִישׁ טָב לְמֵיתַב טַן דּוּ מִלְּמֵיתַב אַרְמְלוּ
נָתַן אֶת הַכֶּסֶף לִיהוֹיָרִיב וְכוּ' תָּנוּ רַבָּנַן נָתַן אָשָׁם לִיהוֹיָרִיב וְכֶסֶף לִידַעְיָה יַחֲזִיר כֶּסֶף אֵצֶל אָשָׁם דִּבְרֵי רַבִּי יְהוּדָה וַחֲכָמִים אוֹמְרִים יַחֲזִיר אָשָׁם אֵצֶל כֶּסֶף
הֵיכִי דָמֵי אִלֵּימָא דְּיָהֵב לֵהּ אָשָׁם לִיהוֹיָרִיב בְּמִשְׁמַרְתּוֹ דִיהוֹיָרִיב וְכֶסֶף לִידַעְיָה בְּמִשְׁמַרְתּוֹ דִידַעְיָה זֶה זָכָה בְּשֶׁלּוֹ וְזֶה זָכָה בְּשֶׁלּוֹ
אָמַר רָבָא הָכָא בְּמַאי עָסְקִינַן דְּיָהֵיב אָשָׁם לִיהוֹיָרִיב בְּמִשְׁמַרְתּוֹ דִיהוֹיָרִיב וְכֶסֶף לִידַעְיָה בְּמִשְׁמַרְתּוֹ דִיהוֹיָרִיב רַבִּי יְהוּדָה סָבַר כֵּוָן דְּלָאו מִשְׁמַרְתּ[וֹ] דִּידַעְיָה הִיא לִידַעְיָה קָנְסִינַן לֵהּ הִלְכָּךְ יַחֲזִיר כֶּסֶף אֵצֶל אָשָׁם וְרַבָּנַן סָבְרִי שֶׁלֹּא כַּדִּין (הוּא) עֲבוּד בְּנֵי יְהוֹיָרִיב דְּקַבִּלוּ אָשָׁם מִקַּמֵּי כֶסֶף הִלְכָּךְ לְדִידְהוּ קָנְסִינַן לְהוּ וְיַחְזֹר אָשָׁם אֵצֶל כֶּסֶף
תַּנְיָא אָמַר רַבִּי לְדִבְרֵי רַבִּי יְהוּדָה אִם קָדְמוּ בְּנֵי יְהוֹיָרִיב וְהִקְרִיבוּ אֶת הָאָשָׁם יַחְזֹר וְיָבִיא אָשָׁם אַחֵר וְיַקְרִיבוּהוּ בְּנֵי יְדַעְיָה וְזָכוּ הַלָּלוּ בְּמַה שֶּׁבְּיָדָן
אָמְרִי לְמַאי חֲזֵי אָשָׁם פָּסוּל הוּא אָמַר רָבָא לְעוֹרוֹ
תַּנְיָא אָמַר רַבִּי לְדִבְרֵי רַבִּי יְהוּדָה אִם קַיָּם אָשָׁם יַחֲזִיר אָשָׁם אֵצֶל כֶּסֶף
וְהָא רַבִּי יְהוּדָה יַחֲזִיר כֶּסֶף אֵצֶל אָשָׁם אִית לֵהּ הָכָא בְּמַאי עָסְקִינַן כְּגוֹן דִּנְפַק מִשְׁמַרְתּוֹ דִיהוֹיָרִיב וְלָא תְּבַעוּ וְהָא קָא מַשְׁמַע לַן דְּאַחוֹלֵי אַחִילוּ גַּבַּיְהוּ
תַּנְיָא אִדַּךְ אָמַר רַבִּי לְדִבְרֵי רַבִּי יְהוּדָה אִם קַיָּם אָשָׁם יַחְזֹר כֶּסֶף אֵצֶל אָשָׁם פְּשִׁיטָא הָכִי אִית לֵהּ
הָכָא בְּמַאי עָסְקִינַן כְּגוֹן דִּנְפַק מִשְׁמַרְתָּם דְּהָנֵי וּדְהָנֵי וְלָא תְּבַעוּ מַהוּ דְּתֵימָא אַחוֹלֵי גַּבֵּי הֲדָדֵי קָא מַשְׁמַע לַן דְּאָמְרִינַן כֵּוָן דְּלָא תָּבְעִי לִהְדְּרוּ בְּרֵישָׁא
שֶׁהַמֵּבִיא גְּזֵלוֹ עַד שֶׁלֹּא הֵבִיא אֲשָׁמוֹ [וְכוּ'] מְנָהָנֵי מִלֵּי אָמַר רָבָא דְּאָמַר קְרָא הָאָשָׁם הַמּוּשָׁב לַה' לַכֹּהֵן מִלְּבַד אֵיל הַכִּפֻּרִים אֲשֶׁר יְכַפֶּר בּוֹ מִכְּלָל דְּכֶסֶף בְּרֵישָׁא
אָמַר הָהוּא מֵרַבָּנַן לְרָבָא אֶלָּא מֵעַתָּה מִלְּבַד עֹלַת הַבֹּקֶר הָכִי נָמֵי מִכְּלָל דְּמוּסָפִין בְּרֵישָׁא
וְהָתַנְיָא מִנַּיִן שֶׁלֹּא יְהֵא דָּבָר קוֹדֵם לְתָמִיד שֶׁל שַׁחַר תַּלְמוּד לוֹמַר וְעָרַךְ עָלֶיהָ הָעֹלָה וְאָמַר רָבָא הָעוֹלָה עוֹלָה רִאשׁוֹנָה
אֲמַר לֵהּ אֲנָא מֵאֲשֶׁר יְכַפֵּר בּוֹ נָפְקָא לֵהּ וַעֲדַיִן לֹא כִּפֵּר
נָתַן לוֹ אֶת הַקֶּרֶן וְכוּ' תָּנוּ רַבָּנַן מִנַּיִן שֶׁאִם הֵבִיא מְעִילָתוֹ וְלֹא הֵבִיא אֲשָׁמוֹ אֲשָׁמוֹ וְלֹא הֵבִיא מְעִילָתוֹ שֶׁלֹּא יָצָא
תַּלְמוּד לוֹמַר בְּאֵיל הָאָשָׁם וְנִסְלַח לוֹ
וּמִנַּיִן שֶׁאִם הֵבִיא אֲשָׁמוֹ עַד שֶׁלֹּא הֵבִיא מְעִילָתוֹ שֶׁלֹּא יָצָא תַּלְמוּד לוֹמַר בְּאֵיל הָאָשָׁם הָאָשָׁם בִּכְבָר
יָכוֹל כְּשֵׁם שֶׁאַיִל וְאָשָׁם מְעַכְּבִים כָּךְ חֹמֶשׁ מְעַכֵּב תַּלְמוּד לוֹמַר בְּאֵיל הָאָשָׁם וְנִסְלַח לוֹ אַיִל וְאָשָׁם מְעַכְּבִים בְּהֶקְדֵּשׁ וְאֵין חֹמֶשׁ מְעַכֵּב
וְיִלְמַד הֶקְדֵּשׁ מֵהֶדְיוֹט וְהֶדְיוֹט מֵהֶקְדֵּשׁ
הֶקְדֵּשׁ מֵהֶדְיוֹט מָה אָשָׁם דְּהָתָם קֶרֶן אַף אָשָׁם דְּהָכָא קֶרֶן וְהֶדְיוֹט מֵהֶקְדֵּשׁ מָה הֶקְדֵּשׁ אֵין חֹמֶשׁ מְעַכֵּב אַף הֶדְיוֹט נָמֵי אֵין חֹמֶשׁ מְעַכֵּב
הֲדַרַן עֲלָךְ הַגּוֹזֵל עֵצִים

 *** דף קיא: *** 

מַתְנִי' הַגּוֹזֵל וּמַאֲכִיל אֶת בָּנָיו וְהִנִּיחַ לִפְנֵיהֶם פְּטוּרִין מִלְּשַׁלֵּם וְאִם הָיָה דָּבָר שֶׁיֵּשׁ בּוֹ אַחְרָיוּת חַיָּבִין לְשַׁלֵּם
גְּמָ' אָמַר רַב חִסְדָּא גָּזַל וְלֹא נִתְיָאֲשׁוּ הַבְּעָלִים וּבָא אַחֵר וַאֲכָלוֹ מִמֶּנּוּ רָצָה מִזֶּה גּוֹבֶה רָצָה מִזֶּה גּוֹבֶה מַאי טַעְמָא כֹּל כַּמָּה דְּלֹא נִתְיָאֲשׁוּ הַבְּעָלִים בִּרְשׁוּתֵהּ דְּמָרֵהּ קָאֵי
תְּנַן הַגּוֹזֵל וּמַאֲכִיל אֶת בָּנָיו וְהִנִּיחַ לִפְנֵיהֶם פְּטוּרִין מִלְּשַׁלֵּם תְּיוּבְתָּא דְּרַב חִסְדָּא אָמַר לְךָ רַב חִסְדָּא כִּי תַּנְיָא הָהִיא לְאַחַר יֵאוּשׁ
אִם הִנִּיחַ לִפְנֵיהֶם פְּטוּרִין מִלְּשַׁלֵּם אָמַר רָמֵי בַּר חָמָא זֹאת אוֹמֶרֶת רְשׁוּת יוֹרֵשׁ כִּרְשׁוּת לוֹקֵחַ דָּמֵי
רָבָא אָמַר רְשׁוּת יוֹרֵשׁ לָאו כִּרְשׁוּת לוֹקֵחַ דָּמֵי וְהָכָא בְּמַאי עָסְקִינַן כְּשֶׁאֲכָלוּם
הָא מִדְּקָתָנֵי סֵיפָא אִם הָיָה דָּבָר שֶׁיֵּשׁ בּוֹ אַחְרָיוּת חַיָּבִין לְשַׁלֵּם מִכְּלָל דְּרֵישָׁא בִּגְזֵלָה קַיֶּמֶת עָסְקִינַן אָמַר לָךְ רָבָא הָכִי קָאָמַר אִם הִנִּיחַ לָהֶם אֲבִיהֶם אַחְרָיוּת נְכָסִים חַיָּבִין לְשַׁלֵּם
וְהָא מַתְנֵי לֵהּ רַבִּי לְרַבִּי שִׁמְעוֹן בְּרֵהּ לֹא דָּבָר שֶׁיֵּשׁ בּוֹ אַחְרָיוּת מַמָּשׁ אֶלָּא אֲפִלּוּ פָּרָה וְחוֹרֵשׁ בָּהּ חֲמוֹר וּמְחַמֵּר אַחֲרָיו חַיָּבִין לְהַחְזִיר מִפְּנֵי כְּבוֹד אֲבִיהֶן
אֶלָּא אָמַר רָבָא כִּי שָׁכֵבְנָא רַבִּי אוֹשַׁעְיָא נָפֵק לְוָתִי דְּתָרֵצְנָא מַתְנִיתִין כְּוָתֵהּ דְּתָנֵי רַבִּי אוֹשַׁעְיָא הַגּוֹזֵל וּמַאֲכִיל אֶת בָּנָיו פְּטוּרִין מִלְּשַׁלֵּם הִנִּיחַ לִפְנֵיהֶם גְּזֵלָה קַיֶּמֶת חַיָּבִין אֵין הַגְּזֵלָה קַיֶּמֶת פְּטוּרִין הִנִּיחַ לָהֶם אֲבִיהֶם אַחְרָיוּת נְכָסִים חַיָּבִין לְשַׁלֵּם
אָמַר מָר אֵין הַגְּזֵלָה קַיֶּמֶת פְּטוּרִין נֵימָא תֶּהְוֵי תְּיוּבְתָּא דְּרַב חִסְדָּא אָמַר לָךְ רַב חִסְדָּא כִּי תַּנְיָא הָהִיא לְאַחַר יֵאוּשׁ
אָמַר מָר גְּזֵלָה קַיֶּמֶת חַיָּבִין לְשַׁלֵּם נֵימָא תֶּהְוֵי תְּיוּבְתָּא דְּרָמֵי בַּר חָמָא אָמַר לָךְ רָמֵי בַּר חָמָא כִּי תַּנְיָא הָהִיא

 *** דף קיב. *** 

לִפְנֵי יֵאוּשׁ
רַב אַדָּא בַּר אַהֲבָה מַתְנֵי לְהָא דְּרָמֵי בַּר חָמָא אַהָא הִנִּיחַ לָהֶן אֲבִיהֶן מָעוֹת שֶׁל רִבִּית אַף עַל פִּי שֶׁיּוֹדְעִין שֶׁהֵן שֶׁל רִבִּית אֵין חַיָּבִין לְהַחְזִיר אָמַר רָמֵי בַּר חָמָא זֹאת אוֹמֶרֶת רְשׁוּת יוֹרֵשׁ כִּרְשׁוּת לוֹקֵחַ דָּמֵי
רָבָא אָמַר לְעוֹלָם אֵימָא לָךְ רְשׁוּת יוֹרֵשׁ לָאו כִּרְשׁוּת לוֹקֵחַ דָּמֵי וְשָׁאנֵי הָכָא דְּאָמַר קְרָא אַל תִּקַּח מֵאִתּוֹ נֶשֶׁךְ וְתַרְבִּית אַהְדַּר לֵהּ כִּי הֵיכִי דְּנֵחֵי בַּהֲדָךְ לְדִידֵהּ קָא מַזְהַר לֵהּ רַחֲמָנָא לִבְרֵהּ לָא מַזְהַר לֵהּ רַחֲמָנָא
מַאן דְּמַתְנֵי לַהּ אַבָּרַיְתָא כׇּל שֶׁכֵּן אַמַּתְנִיתִין מַאן דְּמַתְנֵי לַהּ אַמַּתְנִיתִין אֲבָל אַבָּרַיְתָא רָמֵי בַּר חָמָא כְּרָבָא מַתְנֵי לַהּ
תָּנוּ רַבָּנַן הַגּוֹזֵל וּמַאֲכִיל אֶת בָּנָיו פְּטוּרִין מִלְּשַׁלֵּם הִנִּיחַ לִפְנֵיהֶם גְּדוֹלִים חַיָּבִין לְשַׁלֵּם קְטַנִּים פְּטוּרִין מִלְּשַׁלֵּם וְאִם אָמְרוּ גְּדוֹלִים אֵין אָנוּ יוֹדְעִין חֶשְׁבּוֹנוֹת שֶׁחִשֵּׁב אָבִינוּ עִמָּךְ פְּטוּרִין
מִשּׁוּם דְּאָמְרִי אֵין אָנוּ יוֹדְעִין פְּטוּרִים אָמַר רָבָא הָכִי קָאָמַר גְּדוֹלִים שֶׁאָמְרוּ יוֹדְעִים אָנוּ חֶשְׁבּוֹנוֹת שֶׁחִשֵּׁב אָבִינוּ עִמָּךְ וְלָא פָּשׁ לָךְ גַּבֵּהּ וְלָא מִדֵּי פְּטוּרִין
תַּנְיָא אִדַּךְ הַגּוֹזֵל וּמַאֲכִיל בָּנָיו פְּטוּרִין מִלְּשַׁלֵּם הִנִּיחַ לִפְנֵיהֶם וַאֲכָלוּם בֵּין גְּדוֹלִים בֵּין קְטַנִּים חַיָּבִין קְטַנִּים מִי מִחַיְּבִי לֹא יְהֵא אֶלָּא דְּאַזֵּק אַזּוֹקֵי אָמַר רַב פָּפָּא הָכִי קָאָמַר הִנִּיחַ לִפְנֵיהֶם וַעֲדַיִן לֹא אֲכָלוּם בֵּין גְּדוֹלִים בֵּין קְטַנִּים חַיָּבִין
אָמַר רָבָא הִנִּיחַ לָהֶם אֲבִיהֶם פָּרָה שְׁאוּלָה מִשְׁתַּמְּשִׁין בָּהּ כׇּל יְמֵי שְׁאֵלָתָהּ מֵתָה אֵין חַיָּבִין בְּאׇנְסֶיהָ כִּסְבוּרִים שֶׁל אֲבִיהֶם הִיא וּטְבָחוּהָ וַאֲכָלוּהָ מְשַׁלְּמִין דְּמֵי בָשָׂר בְּזוֹל הִנִּיחַ לָהֶם אֲבִיהֶם אַחְרָיוּת נְכָסִים חַיָּבִין לְשַׁלֵּם
אִכָּא דְּמַתְנֵי לַהּ אַרֵישָׁא וְאִכָּא דְּמַתְנֵי לַהּ אַסֵּיפָא
מַאן דְּמַתְנֵי לַהּ אַרֵישָׁא כׇּל שֶׁכֵּן אַסֵּיפָא וּפְלִיגָא דְּרַב פָּפָּא מַאן דְּמַתְנֵי לַהּ אַסֵּיפָא אֲבָל אַרֵישָׁא לָא וְהַיְנוּ דְּרַב פָּפָּא
דְּאָמַר רַב פָּפָּא הָיְתָה פָּרָה גְּנוּבָה לוֹ וּטְבָחָהּ בְּשַׁבָּת חַיָּב שֶׁכְּבָר חַיָּב בִּגְנֵבָה קֹדֶם שֶׁיָּבֹא לִידֵי אִסּוּר שַׁבָּת הָיְתָה פָּרָה שְׁאוּלָה לוֹ וּטְבָחָהּ בְּשַׁבָּת פָּטוּר שֶׁאִסּוּר שַׁבָּת וְאִסּוּר גְּנֵבָה בָּאִין כְּאֶחָד
תָּנוּ רַבָּנַן וְהֵשִׁיב אֶת הַגְּזֵלָה אֲשֶׁר גָּזָל מָה תַּלְמוּד לוֹמַר אֲשֶׁר גָּזָל יַחֲזִיר כְּעֵין שֶׁגָּזַל
מִכָּאן אָמְרוּ הַגּוֹזֵל וּמַאֲכִיל אֶת בָּנָיו פְּטוּרִין מִלְּשַׁלֵּם הִנִּיחַ לִפְנֵיהֶן בֵּין גְּדוֹלִים בֵּין קְטַנִּים חַיָּבִין מִשּׁוּם סוֹמְכוֹס אָמְרוּ גְּדוֹלִים חַיָּבִין קְטַנִּים פְּטוּרִין
בַּר חֲמוּהּ דְּרַבִּי יִרְמְיָה טְרַק גַּלָּא בְּאַפֵּהּ דְּרַבִּי יִרְמְיָה אֲתָא לְקַמֵּהּ דְּרַבִּי אָבִין
אָמַר שֶׁלּוֹ הוּא תּוֹבֵעַ אֲמַר לֵהּ וְהָא מַיְתִינָא סָהֲדִי דְּאַחְזַקִי בֵּהּ בְּחַיֵּי דַּאֲבוּהּ אֲמַר לֵהּ וְכִי מְקַבְּלִין עֵדִים

 *** דף קיב: *** 

שֶׁלֹּא בִּפְנֵי בַּעַל דִּין וְלָא וְהָא קָתָנֵי בֵּין גְּדוֹלִים בֵּין קְטַנִּים חַיָּבִין אֲמַר לֵהּ הֲרֵי מַחְלֹקֶת סוֹמְכוֹס בְּצִדָּךְ אֲמַר אִכְּפַל כֻּלֵּי עָלְמָא וְקָאֵי כְּסוֹמְכוֹס לְאַפְקוֹעַן לְדִידִי
אַדְּהָכִי אִגַּלְגַּל מִלְּתָא אֲתָא וּמְטָא לְקַמֵּהּ דְּרַבִּי אֲבָהוּ אָמַר לָא שְׁמִעַ לְכוּ הָא דְּרַב יוֹסֵף בַּר חָמָא אָמַר רַבִּי אוֹשַׁעְיָא דְּאָמַר רַב יוֹסֵף בַּר חָמָא אָמַר רַבִּי אוֹשַׁעְיָא תִּינוֹק שֶׁתָּקַף בַּעֲבָדָיו וְיָרַד לְתוֹךְ שָׂדֶה שֶׁל חֲבֵרוֹ וְאָמַר שֶׁלִּי הוּא אֵין אוֹמְרִים נַמְתִּין עַד שֶׁיַּגְדִּיל אֶלָּא מוֹצִיאִין מִיָּדוֹ מִיָּד וְלִכְשֶׁיַּגְדִּיל יָבִיא עֵדִים וְנִרְאֶה
מִי דָּמֵי הָתָם הוּא דְּמַפְּקִינַן מִנֵּהּ דְּלָא קָיְמָא לֵהּ אַחֲזָקָה דַּאֲבוּהּ אֲבָל הֵיכָא דְּאִית לֵהּ חֲזָקָה דַּאֲבוּהּ לָא
אָמַר רַב אָשֵׁי אָמַר רַבִּי שַׁבְּתַאי מְקַבְּלִין עֵדִים שֶׁלֹּא בִּפְנֵי בַּעַל דִּין תָּהֵי בַּהּ רַבִּי יוֹחָנָן וְכִי מְקַבְּלִין עֵדִים שֶׁלֹּא בִּפְנֵי בַּעַל דִּין
קַבְּלַהּ מִנֵּהּ רַבִּי יוֹסֵי בַּר חֲנִינָא כְּגוֹן שֶׁהָיָה הוּא חוֹלֶה אוֹ עֵדָיו חוֹלִים אוֹ שֶׁהָיוּ עֵדָיו מְבַקְּשִׁין לֵילֵךְ לִמְדִינַת הַיָּם וְשָׁלְחוּ לוֹ וְלֹא בָּא
אָמַר רַב יְהוּדָה אָמַר שְׁמוּאֵל מְקַבְּלִין עֵדִים שֶׁלֹּא בִּפְנֵי בַּעַל דִּין אָמַר מָר עֻקְבָא לְדִידִי מִפָּרְשָׁא לִי מִנֵּהּ דִּשְׁמוּאֵל כְּגוֹן דִּפְתַחוּ לֵהּ בְּדִינֵהּ וּשְׁלַחוּ לֵהּ וְלָא אֲתָא אֲבָל לָא פְּתַחוּ לֵהּ בְּדִינָא מָצֵי אָמַר לֵהּ אֲנָא לְבֵית דִּין הַגָּדוֹל אָזֵלְנָא
אִי הָכִי כִּי פָתְחוּ לֵהּ נָמֵי מָצֵי אָמַר לֵהּ לְבֵית דִּין הַגָּדוֹל אָזֵלְנָא אָמַר רָבִינָא כְּגוֹן דְּנָקֵט דִּסְקָא מִבֵּית דִּין הַגָּדוֹל
אָמַר רַב מְקַיְּמִין אֶת הַשְּׁטָר שֶׁלֹּא בִּפְנֵי בַּעַל דִּין וְרַבִּי יוֹחָנָן אָמַר אֵין מְקַיְּמִין אֶת הַשְּׁטָר שֶׁלֹּא בִּפְנֵי בַּעַל דִּין אֲמַר לֵהּ רַב שֵׁשֶׁת לְרַבִּי יוֹסֵי בַּר אֲבָהוּ אַסְבְּרַהּ לָךְ טַעְמֵהּ דְּרַבִּי יוֹחָנָן אָמַר קְרָא וְהוּעַד בִּבְעָלָיו וְלֹא יִשְׁמְרֶנּוּ אָמְרָה תּוֹרָה יָבֹא בַּעַל הַשּׁוֹר וְיַעֲמֹד עַל שׁוֹרוֹ
אָמַר רָבָא הִלְכְתָא מְקַיְּמִין אֶת הַשְּׁטָר שֶׁלֹּא בִּפְנֵי בַּעַל דִּין וַאֲפִלּוּ עוֹמֵד וְצוֹוֵחַ וְאִי אָמַר נְקִיטוּ לִי זִמְנָא עַד דְּמַיְתֵינָא סָהֲדִי וּמַרַעְנָא לֵהּ לִשְׁטָרָא נָקְטִינַן לֵהּ אִי אֲתָא אֲתָא אִי לָא אֲתָא נָטְרִינַן לֵהּ שֵׁנִי וַחֲמִישִׁי וְשֵׁנִי
אִי לָא אֲתָא כָּתְבִינַן פְּתִיחָא עִלָּוֵהּ תִּשְׁעִין יוֹמִין תְּלָתִין קַמָּאֵי לָא נָחֲתִינַן לְנִכְסֵהּ דְּאָמְרִינַן קָא טָרַח בְּזוּזֵי וְנֵיזוֹף מְצִיעָאֵי נָמֵי לָא נָחֲתִינַן לֵהּ לְנִכְסֵהּ דְּאָמַר דִּלְמָא לָא אַשְׁכַּח לְמֵיזַף וְקָא טָרַח וּמְזַבֵּן בָּתְרָאֵי נָמֵי לָא נָחֲתִינַן לְנִכְסֵהּ דְּאָמַר לוֹקֵחַ גּוּפֵהּ קָא טָרַח בְּזוּזֵי
לָא אֲתָא כָּתְבִינַן אַדְרַכְתָּא אַנִּכְסֵהּ וְהָנֵי מִלֵּי דַּאֲמַר אָתֵינָא אֲבָל אָמַר לָא אָתֵינָא לְאַלְתַּר כָּתְבִינַן
וְהָנֵי מִלֵּי בְּמִלְוֶה אֲבָל בְּפִקָּדוֹן לְאַלְתַּר כָּתְבִינַן
וְכִי כָּתְבִינַן אַמְּקַרְקְעֵי אֲבָל אַמִּטַּלְטְלִי לָא דִּלְמָא שָׁמֵט וְאָכֵל לְהוּ מַלְוֶה לְמִטַּלְטְלֵי וְכִי אָתֵי לֹוֶה וּמַיְתֵי סָהֲדִי וּמַרַע לֵהּ לִשְׁטָרָא לָא מַשְׁכַּח מִדֵּי לְמִגְבֵּה
וְאִי אִית לֵהּ מְקַרְקְעֵי לְמַלְוֶה כָּתְבִינַן וְלָא הִיא אַדְרַכְתָּא אַמִּטַּלְטְלִי לָא כָּתְבִינַן אַף עַל גַּב דְּאִית לֵהּ מְקַרְקְעֵי חָיְשִׁינַן שֶׁמָּא תַּכְסִיף
וְכִי כָּתְבִינַן אַדְרַכְתָּא מוֹדְעִינַן לֵהּ וְהָנֵי מִלֵּי דִּמְקָרַב אֲבָל מְרַחַק לָא
וְאִי מְרַחַק וְאִכָּא קְרוֹבִים אִי נָמֵי אִכָּא שְׁיָרָתָא דְּאָזְלִי וְאָתוּ הָתָם מְשַׁהֵינַן לֵהּ תְּרֵיסַר יַרְחֵי שַׁתָּא עַד דְּאָזְלָא וְאָתֵי שְׁיָירָא כִּי הָא דְּרָבִנָא שְׁהָא לְמָר אַחָא תְּרֵיסַר יַרְחֵי שַׁתָּא עַד דְּאָזְלָא וְאָתְיָא שְׁיָרָא מִבֵּי חוֹזָאֵי
וְלָא הִיא הָתָם אִינִישׁ אַלִּימָא הֲוָה אִי הַוְיָא מָטְיָא אַדְרַכְתָּא לִידֵהּ לָא הֲוָה אֶפְשָׁר לְאַפּוֹקֵי מִנֵּהּ אֲבָל הָכָא לָא נָטְרִינַן לֵהּ אֶלָּא עַד דְּאָזֵל שְׁלִיחָא בִּתְלָתָא בְּשַׁבְּתָא וְאָתֵי בְּאַרְבְּעָה בְּשַׁבְּתָא וּלְחַמְשָׁא בְּשַׁבְּתָא קָאֵי בְּדִינֵהּ
אָמַר רָבִינָא הַאי שְׁלוּחָא דְרַבָּנַן מְהֵמְנִינַן לֵהּ כְּבֵי תְרֵי וְהָנֵי מִלֵּי לְשַׁמְתָּא אֲבָל לִפְתִיחָא כֵּיוָן דְּמָמוֹנָא קָא מְחַסַּר לֵהּ דְּקָא בָעֵי לֵהּ לְמִתַּב לֵהּ זוּזֵי לְסָפְרָא לָא
אָמַר רָבִינָא יָהֲבִינַן זִמְנָא אַפֻּמָּא דְאִתְּתָא וְאִפּוּמָא דְשִׁיבָבֵי וְלָא אֲמַרַן אֶלָּא דְּלֵיתֵהּ בְּמָתָא

 *** דף קיג. *** 

אֲבָל אִיתֵהּ בְּמָתָא לָא דְּאָמְרִינַן אֵמַר לָא אֲמַרוּ לֵהּ דְּאָמְרִי (אַשְׁכְּחִינְהוּ) [אַשְׁכְּחֵהּ] שְׁלִיחָא דְּבֵית דִּין וַאֲמַר לֵהּ
וְלָא אֲמַרַן אֶלָּא דְּלָא חָלֵף אַבָּבָא דְּבֵי דִּינָא אֲבָל חָלֵף אַבָּבָא דְּבֵי דִינָא לָא אָמְרִי אַשְׁכְּחוּהּ בֵּי דִינָא וְאָמְרִי לֵהּ
וְלָא אֲמַרַן אֶלָּא דְּאָתֵי בְּיוֹמֵהּ אֲבָל לָא אָתֵי בְּיוֹמֵהּ לָא אֵימָא אִשְׁתְּלוֹיֵי אִשְׁתְּלִי
אָמַר רָבָא הַאי מַאן דִּכְתִיב עֲלֵהּ פְּתִיחָא עַל דְּלָא אָתֵי לְדִינָא עַד דְּאָתֵי לְדִינָא לָא מְקָרְעִינַן לֵהּ עַל דְּלָא צָיֵת לְדִינָא עַד דְּצָיֵת לָא מְקָרְעִינַן לֵהּ וְלָא הִיא כֵּיוָן דְּאָמַר צָיֵתְנָא קָרְעִינַן לֵהּ
אָמַר רַב חִסְדָּא קוֹבְעִים זְמַן שֵׁנִי וַחֲמִישִׁי וְשֵׁנִי זִמְנָא וְזִמְנָא בָּתַר זִמְנָא וּלְמָחָר כָּתְבִינַן
רַב אַסִּי אִקְּלַע בֵּי רַב כָּהֲנָא חֲזָא הָהִיא אִתְּתָא דְּאַזְמְנַהּ לְדִינָא בְּפַנְיָא וּבְצַפְרָא כְּתֻב עֲלַהּ פְּתִיחָא אֲמַר לֵהּ לָא סָבַר לַהּ מָר לְהָא דְּאָמַר רַב חִסְדָּא קוֹבְעִין זְמַן שֵׁנִי וַחֲמִישִׁי וְשֵׁנִי
אֲמַר לֵהּ הָנֵי מִלֵּי גַּבְרָא דַּאֲנִיס וְלֵיתֵהּ בְּמָתָא אֲבָל אִתְּתָא כֵּוָן דְּאִיתַהּ בְּמָתָא וְלָא אָתְיָא מוֹרֶדֶת הִיא
אָמַר רַב יְהוּדָה לָא (יָהֲבִינָא) [יָהֲבִינַן] זִמְנָא לָא בְּיוֹמֵי נִיסָן וְלָא בְּיוֹמֵי תִּשְׁרֵי לָא בְּמַעֲלֵי יוֹמָא טָבָא וְלָא בְּמַעֲלֵי שַׁבְּתָא אֲבָל מִנִּיסָן לְבָתַר יוֹמֵי נִיסָן וּבְיוֹמֵי תִּשְׁרֵי לְבָתַר תִּשְׁרֵי קָבְעִינַן מִמַּעֲלֵי שַׁבְּתָא לְבָתַר מַעֲלֵי שַׁבְּתָא לָא קָבְעִינַן מַאי טַעְמָא בַּעֲבִידְתֵּהּ דְּשַׁבְּתָא טְרִיד
אָמַר רַב נַחְמָן לָא יָהֲבִינַן זִמְנָא לָא לִבְנֵי כַלָּה בְּכַלָּה וְלָא לִבְנֵי רִגְלָא בְּרִגְלָא כִּי הֲווֹ אָתוּ לְקַמֵּהּ דְּרַב נַחְמָן אֲמַר לְהוּ וְכִי לְדִידְכוּ כִּנּוּפַיְכוּ וְהָאִדָּנָא דְּאִכָּא רַמָּאֵי חָיְשִׁינַן
אִם הָיָה דְבַר שֶׁיֵּשׁ בּוֹ אַחְרָיוּת חַיָּב לְשַׁלֵּם מַתְנֵי לֵהּ רַבִּי לְרַבִּי שִׁמְעוֹן בְּרֵהּ לֹא דָּבָר שֶׁיֵּשׁ בּוֹ אַחְרָיוּת מַמָּשׁ אֶלָּא אֲפִלּוּ פָּרָה וְחוֹרֵשׁ בָּהּ חֲמוֹר וּמְחַמֵּר אַחֲרָיו חַיָּבִין לְהַחֲזִיר מִפְּנֵי כְּבוֹד אֲבִיהֶן
בָּעֵי מִנֵּהּ רַב כָּהֲנָא מֵרַב מִטָּה וּמֵסֵב עָלֶיהָ שֻׁלְחָן וְאוֹכֵל עָלָיו מַהוּ אָמַר לוֹ תֵּן לְחָכָם וְיֶחְכַּם עוֹד
מַתְנִי' אֵין פּוֹרְטִין לֹא מִתֵּבַת הַמּוֹכְסִין וְלֹא מִכִּיס שֶׁל גַּבָּאִין וְאֵין נוֹטְלִין מֵהֶם צְדָקָה אֲבָל נוֹטֵל הוּא מִתּוֹךְ בֵּיתוֹ אוֹ מִן הַשּׁוּק
גְּמָ' תָּנָא אֲבָל נוֹתֵן לוֹ דִּינָר וְנוֹתֵן לוֹ אֶת הַשְּׁאָר
וּמוֹכְסִין וְהָאָמַר שְׁמוּאֵל דִּינָא דְמַלְכוּתָא דִּינָא
אָמַר רַבִּי חֲנִינָא בַּר כָּהֲנָא אָמַר שְׁמוּאֵל בְּמוֹכֵס שֶׁאֵין לוֹ קִצְבָה דְּבֵי רַבִּי יַנַּאי אָמְרִי בְּמוֹכֵס הָעוֹמֵד מֵאֵלָיו
אִכָּא דְּמַתְנֵי לַהּ אַהָא לֹא יִלְבַּשׁ אָדָם כִּלְאַיִם אֲפִלּוּ עַל גַּבֵּי עֲשָׂרָה בְּגָדִים לְהַבְרִיחַ בּוֹ אֶת הַמֶּכֶס מַתְנִיתִין דְּלָא כְּרַבִּי עֲקִיבָא דְּתַנְיָא אָסוּר לְהַבְרִיחַ אֶת הַמֶּכֶס רַבִּי שִׁמְעוֹן אוֹמֵר מִשּׁוּם רַבִּי עֲקִיבָא מֻתָּר לְהַבְרִיחַ אֶת הַמֶּכֶס
בִּשְׁלָמָא לְעִנְיַן כִּלְאַיִם בְּהָא קָמִפַּלְגִי דְּמָר סָבַר דָּבָר שֶׁאֵין מִתְכַּוֵּן מֻתָּר וּמָר סָבַר דָּבָר שֶׁאֵין מִתְכַּוֵּן אָסוּר אֶלָּא לְהַבְרִיחַ בּוֹ אֶת הַמֶּכֶס מִי שְׁרֵי וְהָאָמַר שְׁמוּאֵל דִּינָא דְמַלְכוּתָא דִּינָא
אָמַר רַבִּי חֲנִינָא בַּר כָּהֲנָא אָמַר שְׁמוּאֵל בְּמוֹכֵס שֶׁאֵין לוֹ קִצְבָה דְּבֵי רַבִּי יַנַּאי אָמְרִי בְּמוֹכֵס הָעוֹמֵד מֵאֵלָיו
וְאִכָּא דְּמַתְנֵי אַהָא נוֹדְרִין לֶהָרָגִין וְלֶחָרָמִין וְלַמּוֹכְסִין שֶׁהִיא שֶׁל תְּרוּמָה שֶׁהִיא שֶׁל בֵּית מֶלֶךְ אַף עַל פִּי שֶׁאֵינָהּ שֶׁל תְּרוּמָה אַף עַל פִּי שֶׁאֵינָהּ שֶׁל מֶלֶךְ וְלַמּוֹכְסִין וְהָאָמַר שְׁמוּאֵל דִּינָא דְמַלְכוּתָא דִּינָא
אָמַר רַבִּי חֲנִינָא בַּר כָּהֲנָא אָמַר שְׁמוּאֵל בְּמוֹכֵס שֶׁאֵין לוֹ קִצְבָה דְּבֵי רַבִּי יַנַּאי אָמְרִי בְּמוֹכֵס הָעוֹמֵד מֵאֵלָיו
רַב אָשֵׁי אָמַר בְּמוֹכֵס גּוֹי דְּתַנְיָא יִשְׂרָאֵל וְגוֹי שֶׁבָּאוּ לַדִּין אִם אַתָּה יָכוֹל לְזַכּוֹתוֹ בְּדִינֵי יִשְׂרָאֵל זַכֵּהוּ וֶאֱמֹר לוֹ כָּךְ דִּינֵינוּ בְּדִינֵי גּוֹיִם זַכֵּהוּ וֶאֱמֹר לוֹ כָּךְ דִּינְכֶם וְאִם לָאו בָּאִין עָלָיו בַּעֲקִיפִין דִּבְרֵי רַבִּי יִשְׁמָעֵאל רַבִּי עֲקִיבָא אוֹמֵר אֵין בָּאִין עָלָיו בַּעֲקִיפִין מִפְּנֵי קִדּוּשׁ הַשֵּׁם
וְרַבִּי עֲקִיבָא טַעְמָא דְּאִכָּא קִדּוּשׁ הַשֵּׁם הָא לֵיכָּא קִדּוּשׁ הַשֵּׁם בָּאִין
וְגֶזֶל גּוֹי מִי שְׁרֵי וְהָתַנְיָא אָמַר רַבִּי שִׁמְעוֹן דְּבַר זֶה דָּרַשׁ רַבִּי עֲקִיבָא כְּשֶׁבָּא מִזְּפִירִין מִנַּיִן לְגֶזֶל גּוֹי שֶׁהוּא אָסוּר תַּלְמוּד לוֹמַר אַחֲרֵי נִמְכַּר גְּאֻלָּה תִּהְיֶה לּוֹ

 *** דף קיג: *** 

שֶׁלֹּא יִמְשְׁכֶנּוּ וְיֵצֵא יָכוֹל יִגְלֹם עָלָיו תַּלְמוּד לוֹמַר וְחִשַּׁב עִם קֹנֵהוּ יְדַקְדֵּק עִם קוֹנֵהוּ
אָמַר רַב יוֹסֵף לָא קַשְׁיָא הָא בְּגוֹי הָא בְּגֵר תּוֹשָׁב
אֲמַר לֵהּ אַבָּיֵי וְהָא תַּרְוַיְהוּ גַּבֵּי הֲדָדֵי כְּתִיבִי לֹא לְךָ אֶלָּא לְגֵר שֶׁנֶּאֱמַר לְגֵר וְלֹא לְגֵר צֶדֶק אֶלָּא לְגֵר תּוֹשָׁב שֶׁנֶּאֱמַר לְגֵר תּוֹשָׁב
מִשְׁפַּחַת גֵּר זֶה הַגּוֹי כְּשֶׁהוּא אוֹמֵר אוֹ לְעֵקֶר זֶה הַנִּמְכָּר לַעֲבוֹדָה זָרָה
אֶלָּא אָמַר רָבָא לָא קַשְׁיָא כָּאן בִּגְזֵלוֹ וְכָאן בְּהַפְקָעַת הַלְוָאָתוֹ
אֲמַר לֵהּ אַבָּיֵי עֶבֶד עִבְרִי הַפְקָעַת הַלְוָאָתוֹ הוּא רָבָא לְטַעְמֵהּ דְּאָמַר רָבָא עֶבֶד עִבְרִי גּוּפוֹ קָנוּי
אָמַר רַב בִּיבִי בַּר גִּדֵּל אָמַר רַבִּי שִׁמְעוֹן חֲסִידָא גֶּזֶל גּוֹי אָסוּר אֲבֵדָתוֹ מֻתֶּרֶת גְּזֵלוֹ אָסוּר דְּאָמַר רַב הוּנָא מִנַּיִן לְגֶזֶל הַגּוֹי שֶׁהוּא אָסוּר שֶׁנֶּאֱמַר וְאָכַלְתָּ אֶת כׇּל הָעַמִּים אֲשֶׁר ה' אֱלֹהֶיךָ נָתַן לָךְ בִּזְמַן שֶׁהֵן מְסוּרִים בְּיָדְךָ וְלֹא בִּזְמַן שֶׁאֵינָם מְסוּרִין בְּיָדְךָ
אֲבֵדָתוֹ מֻתֶּרֶת דְּאָמַר רַב חָמָא בַּר גּוּרְיָא אָמַר רַב מִנַּיִן לַאֲבֵדַת הַגּוֹי שֶׁהִיא מֻתֶּרֶת שֶׁנֶּאֱמַר לְכׇל אֲבֵדַת אָחִיךָ לְאָחִיךָ אַתָּה מַחְזִיר וְאִי אַתָּה מַחְזִיר לְגוֹי
וְאֵימָא הָנֵי מִלֵּי הֵיכָא דְּלָא אֲתַי לִידֵהּ דְּלָא מִחַיַּב לְאַהְדּוֹרֵי בָּתְרַהּ אֲבָל הֵיכָא דְּאָתֵי לִידֵהּ אֵימָא לַהְדְּרַהּ אָמַר רָבִינָא וּמְצָאתָהּ דַּאֲתַאי לִידֵהּ מַשְׁמַע תַּנְיָא רַבִּי פִּנְחָס בֶּן יָאִיר אוֹמֵר בִּמְקוֹם שֶׁיֵּשׁ חִלּוּל הַשֵּׁם אֲפִלּוּ אֲבֵדָתוֹ אָסוּר
אָמַר שְׁמוּאֵל טָעוּתוֹ מֻתֶּרֶת כִּי הָא דִּשְׁמוּאֵל זְבַן מִגּוֹי לָקָנָא דְּדַהֲבָא בְּמַר דְּפַרְזְלָא בְּאַרְבַּע זוּזֵי וְאַבְלַע לֵהּ חַד זוּזָא
רַב כָּהֲנָא זְבַן מִגּוֹי מְאָה וְעֶשְׂרִין חָבְיָתָא בִּמְאָה וְאַבְלַע לֵהּ חַד זוּזָא אֲמַר לֵהּ חֲזִי דַּעֲלָךְ קָא סָמֵכְנָא רָבִינָא זְבַן דִּקְלָא הוּא וְגוֹי לְצַלָּחָא אֲמַר לֵהּ לְשַׁמָּעֵהּ קְדֵם וְאַיְתִי מֵעִקָּרוֹ דְּגוֹי מִנְיָנָא יָדַע
רַב אָשֵׁי הֲוָה קָאָזֵל בְּאוֹרְחָא חֲזָא שִׁבְשָׁא דְגֻפְנָא בְּפַרְדֵּסָא וּתְלוּ בַּהּ קִטּוּפֵי דְּעִנְבֵי אֲמַר לֵהּ לְשַׁמָּעֵהּ זִיל חֲזִי אִי דְּגוֹי נִינְהוּ אַיְתִי אִי דְּיִשְׂרָאֵל נִינְהוּ לָא אַיְתִי לִי שְׁמַע הָהוּא גּוֹי דַּהֲוָה יָתֵב בְּפַרְדֵּסָא אֲמַר לֵהּ דְּגוֹי שְׁרֵי אֲמַר לֵהּ גּוֹי שָׁקֵל דְּמֵי יִשְׂרָאֵל לָא שָׁקֵל דְּמֵי
גּוּפָא אָמַר שְׁמוּאֵל דִּינָא דְמַלְכוּתָא דִּינָא אָמַר רָבָא תִּדַּע דְּקָטְלִי דִּקְלֵי וְגָשְׁרִי גִּשְׁרֵי וְעָבְרִינַן עֲלַיְהוּ
אֲמַר לֵהּ אַבָּיֵי וְדִלְמָא מִשּׁוּם דְּאִיַּאוּשׁ לְהוּ מִנַּיְהוּ מָרַיְהוּ אֲמַר לֵהּ אִי לָא דִּינָא דְמַלְכוּתָא דִּינָא הֵיכִי מִיָּאֲשִׁי
וְהָא לָא קָא עָבְדִי כִּדְאָמַר מַלְכָּא מַלְכָּא אָמַר זִילוּ וּקְטֻלוּ מִכֹּל בָּאגֵי וְאִינְהוּ אָזְלוּ וְקָטְלוּ מֵחַד בָּאגָא
שְׁלוּחָא דְמַלְכָּא כְּמַלְכָּא וְלָא טָרַח וְאִינְהוּ אַפְסִיד אַנַּפְשַׁיְהוּ דְּאִבְּעִי לְהוּ (דְּאִנְקוּט) [לְמִנְקַט] מִכֻּלֵּהּ בָּאגֵי וּמִשְׁקַל דְּמֵי
אָמַר רָבָא מַאן דְּמִשְׁתְּכַח בְּבֵי דָרֵי פָּרַע מְנָתָא דְּמַלְכָּא וְהָנֵי מִלֵּי שֻׁתָּפָא אֲבָל אֲרִיסָא אֲרִיסוּתֵהּ הוּא דְּקָא מַפֵּק
וְאָמַר רָבָא בַּר מָתָא אַבַּר מָתָא מִעֲבָט וְהָנֵי מִלֵּי דְּבֹרָלָא אַרְעָא וּכְרָגָא דְּהַאי שַׁתָּא אֲבָל שַׁתָּא דַּחֲלֵף הוֹאִיל וְאִפַּיַּס מַלְכָּא חֲלֵף
וְאָמַר רָבָא הָנֵי דְּדָיְרִי דָּרֵי בְּתוֹךְ הַתְּחוּם אָסוּר לִקַּח מֵהֶן מַאי טַעְמָא מִשּׁוּם דִּמְעָרְבָא חֵוְתָא דְמָתָא בַּהֲדַיְהוּ
חוּץ לַתְּחוּם מֻתָּר לִקַּח מֵהֶם אָמַר רָבִינָא אִם הָיוּ בְּעָלִים מְרַדְּפִים אַחֲרֵיהֶם אֲפִלּוּ חוּץ לַתְּחוּם אָסוּר
מַכְרֵז רָבָא וְאִתֵּימָא רַב הוּנָא דְּסָלְקִין לְעֵלָּא וּדְנָחֲתִין לְתַתָּא הַאי בַּר יִשְׂרָאֵל דְּיָדַע סָהֲדוּתָא דְגוֹי (וְלֹא תְּבָעוֹ מִנֵּהּ) וְאָזֵל וּמַסְהֵד לֵהּ בְּדִינָא דְגוֹיִם עַל יִשְׂרָאֵל חַבְרֵהּ מְשַׁמְּתִינַן לֵהּ מַאי טַעְמָא דְּאִינְהוּ מַפְּקִי מָמוֹנָא

 *** דף קיד. *** 

אַפֻּמָּא דְחַד וְלָא אֲמַרַן אֶלָּא חַד אֲבָל בִּתְרֵי לָא וְחַד נָמֵי לָא אֲמַרַן אֶלָּא בְּדִינֵי דְמָגִיסְתָּא אֲבָל בֵּי דַוָּאר אִינְהוּ נָמֵי חַד אַמּוֹמְתָא שָׁדוּ לֵהּ
אָמַר רַב אָשֵׁי כִּי הֲוֵינָא בֵּי רַב הוּנָא אִבַּעְיָא לַן אָדָם חָשׁוּב דְּסָמְכִי עֲלֵהּ כְּבֵי תְרֵי מַפְּקִי מָמוֹנָא אַפֻּמֵּהּ וְלָא אִבְּעִי לֵהּ לְאַסְהוֹדֵי אוֹ דִלְמָא כֵּיוָן דְּאָדָם חָשׁוּב הוּא לָא מָצֵי מִשְׁתְּמִיט לְהוּ וּמָצֵי לְאַסְהוֹדֵי תֵּקוּ
אָמַר רַב אָשֵׁי הַאי בַּר יִשְׂרָאֵל דְּזַבֵּן לֵהּ אַרְעָא לְגוֹי אַמִּצְרָא דְּבַר יִשְׂרָאֵל חַבְרֵהּ מְשַׁמְּתִינַן לֵהּ מַאי טַעְמָא אִי נֵימָא מִשּׁוּם דִּינָא דְּבַר מִצְרָא וְהָאָמַר מָר זְבַן מִגּוֹי וְזַבֵּן לְגוֹי לֵיכָּא מִשּׁוּם דִּינָא דְּבַר מִצְרָא
אֶלָּא דְּאָמְרִינַן לֵהּ אַרְבַּעְתְּ לִי אַרְיָא אַמִּצְרַאי מְשַׁמְּתִינַן לֵהּ עַד דְּקַבֵּל עֲלֵהּ כֹּל אֻנְסָא דְּאָתֵי מֵחֲמָתֵהּ
מַתְנִי' נָטְלוּ מוֹכְסִין אֶת חֲמוֹרוֹ וְנָתְנוּ לוֹ חֲמוֹר אַחֵר נָטְלוּ לִסְטִים אֶת כְּסוּתוֹ וְנָתְנוּ לוֹ כְּסוּת אַחֶרֶת הֲרֵי אֵלּוּ שֶׁלּוֹ מִפְּנֵי שֶׁהַבְּעָלִים מִתְיָאֲשִׁין מֵהֶן הַמַּצִּיל מִן הַנָּהָר אוֹ מִן הַגַּיִס אוֹ מִן הַלִּסְטִין אִם נִתְיָאֲשׁוּ הַבְּעָלִים הֲרֵי אֵלּוּ שֶׁלּוֹ וְכֵן נְחִיל שֶׁל דְּבוֹרִים אִם נִתְיָאֲשׁוּ הֲרֵי אֵלּוּ שֶׁלּוֹ
אָמַר רַבִּי יוֹחָנָן בֶּן בְּרוֹקָה נֶאֱמֶנֶת אִשָּׁה אוֹ קָטָן לוֹמַר מִכָּאן יָצָא נְחִיל זֶה וּמְהַלֵּךְ בְּתוֹךְ שְׂדֵה חֲבֵרוֹ לְהַצִּיל אֶת נְחִילוֹ וְאִם הִזִּיק מְשַׁלֵּם מַה שֶּׁהִזִּיק אֲבָל לֹא יָקֹץ אֶת סוֹכוֹ עַל מְנָת לִתֵּן אֶת הַדָּמִים רַבִּי יִשְׁמָעֵאל בְּנוֹ שֶׁל רַבִּי יוֹחָנָן בֶּן בְּרוֹקָה אוֹמֵר אַף קוֹצֵץ וְנוֹתֵן אֶת הַדָּמִים
גְּמָ' תָּנָא אִם נָטַל מַחְזִיר לִבְעָלִים הָרִאשׁוֹנִים קָסָבַר יֵאוּשׁ כְּדִי לָא קְנֵי וּמֵעִקָּרָא בְּאִסּוּרָא אֲתָא לִידֵהּ
וְאִכָּא דְּאָמְרִי אִם בָּא לְהַחְזִיר יַחְזִיר לִבְעָלִים רִאשׁוֹנִים מַאי טַעְמָא יֵאוּשׁ כְּדִי קָנֵי מִיהוּ אִי אָמַר אִי אֶפְשִׁי בְּמָמוֹן שֶׁאֵינוֹ שֶׁלִּי מַחְזִיר לִבְעָלִים הָרִאשׁוֹנִים
הֲרֵי אֵלּוּ שֶׁלּוֹ מִפְּנֵי שֶׁהַבְּעָלִים כּוּ' אָמַר רַב אָשֵׁי לֹא שָׁנוּ אֶלָּא לִסְטִים גּוֹי אֲבָל לִסְטִים יִשְׂרָאֵל לָא סָבַר לִמְחַר נָקֵטְנָא לֵהּ בְּדִינָא
מַתְקֵף לַהּ רַב יוֹסֵף אַדְּרַבָּה אִפְּכָא מִסְתַּבְּרָא גּוֹיִם דְּדָיְנִי בְּגֵיתֵי לָא מִיָּאַשׁ יִשְׂרָאֵל כֵּוָן דְּאָמְרִי מֵימָר מִיָּאַשׁ
אֶלָּא אִי אִתְּמַר אַסֵּיפָא אִתְּמַר הַמַּצִּיל מִן הַגּוֹיִם וּמִן הַלִּסְטִים אִם נִתְיָאֲשׁוּ הַבְּעָלִים אִין סְתָמָא לָא
לֹא שָׁנוּ אֶלָּא גּוֹי מִשּׁוּם דְּדָיְנִי בְּגֵיתֵי אֲבָל לִסְטִים יִשְׂרָאֵל כֵּוָן דְּאָמְרִי מֵימָר מִיָּאַשׁ
תְּנַן הָתָם עוֹרוֹת שֶׁל בַּעַל הַבַּיִת מַחְשָׁבָה מְטַמְּאָתָן
וְשֶׁל עַבְּדָן אֵין מַחְשָׁבָה מְטַמְּאָתָן
שֶׁל גַּזְלָן אֵין מַחְשָׁבָה מְטַמְּאָתָן וְשֶׁל גַּנָּב מַחְשָׁבָה מְטַמְּאָתָן
רַבִּי שִׁמְעוֹן אוֹמֵר חִלּוּף הַדְּבָרִים שֶׁל גַּזְלָן מַחְשָׁבָה מְטַמְּאָתָן שֶׁל גַּנָּב אֵין מַחְשָׁבָה מְטַמְּאָתָן לְפִי שֶׁלֹּא נִתְיָאֲשׁוּ הַבְּעָלִים
אָמַר עֻלָּא מַחֲלֹקֶת בִּסְתָם אֲבָל בְּיָדוּעַ דִּבְרֵי הַכֹּל יֵאוּשׁ קָנֵי רַבָּה אָמַר בְּיָדוּעַ נָמֵי מַחֲלֹקֶת
אֲמַר לֵהּ אַבָּיֵי לְרַבָּה לָא תִּפְלוֹג עֲלֵהּ דְּעֻלָּא דִּתְנַן בְּמַתְנִיתִין כְּוָתֵהּ לְפִי שֶׁלֹּא נִתְיָאֲשׁוּ הַבְּעָלִים טַעְמָא דְּלֹא נִתְיָאֲשׁוּ הַבְּעָלִים אֲבָל נִתְיָאֲשׁוּ הַבְּעָלִים הֲרֵי אֵלּוּ שֶׁלּוֹ
אֲמַר לֵהּ אֲנַן לְפִי שֶׁאֵין יֵאוּשׁ לַבְּעָלִים מַתְנִינַן לַהּ
תְּנַן נָטְלוּ מוֹכְסִין חֲמוֹרוֹ כּוּ' מַנִּי
אִי רַבָּנַן קַשְׁיָא גַּזְלָן אִי רַבִּי שִׁמְעוֹן קַשְׁיָא גַּנָּב
בִּשְׁלָמָא לְעֻלָּא דְּאָמַר בְּיָדוּעַ קָנֵי הָכָא נָמֵי בְּיָדוּעַ וְדִבְרֵי הַכֹּל
אֶלָּא לְרַבָּה דְּאָמַר בְּיָדוּעַ נָמֵי מַחְלֹקֶת הָא מַנִּי לָא רַבָּנַן וְלָא רַבִּי שִׁמְעוֹן בְּלִסְטִים מְזֻיָּן וְרַבִּי שִׁמְעוֹן הִיא
אִי הָכִי הַיְנוּ גַּזְלָן תְּרֵי גַּוְנֵי גַּזְלָן
תָּא שְׁמַע הַגַּנָּב וְהַגַּזְלָן וְהָאַנָּס הֶקְדֵּשָׁן הֶקְדֵּשׁ וּתְרוּמָתָן תְּרוּמָה וּמַעְשְׂרוֹתָן מַעֲשֵׂר
מַנִּי אִי רַבָּנַן קַשְׁיָא גַּזְלָן אִי רַבִּי שִׁמְעוֹן קַשְׁיָא גַּנָּב
בִּשְׁלָמָא לְעֻלָּא דְּאָמַר בְּיָדוּעַ קָנֵי הָכָא נָמֵי בְּיָדוּעַ וְדִבְרֵי הַכֹּל הִיא אֶלָּא לְרַבָּה דְּאָמַר בְּיָדוּעַ נָמֵי מַחְלֹקֶת הָא מַנִּי לָא רַבָּנַן וְלָא רַבִּי שִׁמְעוֹן
הָכָא נָמֵי בְּלִסְטִים מְזֻיָּן וְרַבִּי שִׁמְעוֹן הִיא אִי הָכִי הַיְנוּ גַּזְלָן תְּרֵי גַּוְנֵי גַּזְלָן
וְאִי בָּעֵית אֵימָא הָא מַתְנִיתָא רַבִּי הִיא דְּתַנְיָא רַבִּי אָמַר גַּנָּב כְּגַזְלָן

 *** דף קיד: *** 

וְקַיְמָא לַן כְּגַזְלָן לְרַבִּי שִׁמְעוֹן
גּוּפָא רַבִּי אוֹמֵר אוֹמֵר אֲנִי גַּנָּב כְּגַזְלָן אִבַּעְיָא לְהוּ כְּגַזְלָן דְּרַבָּנַן קָאָמַר וְלָא קָנֵי אוֹ דִלְמָא כְּגַזְלָן דְּרַבִּי שִׁמְעוֹן קָאָמַר וּקְנֵי
תָּא שְׁמַע נָטְלוּ מוֹכְסִין חֲמוֹרוֹ וְכוּ'
מַנִּי אִי רַבָּנַן קַשְׁיָא גַּזְלָן אִי רַבִּי שִׁמְעוֹן קַשְׁיָא גַּנָּב
אִי אָמְרַתְּ בִּשְׁלָמָא רַבִּי כְּגַזְלָן דְּרַבִּי שִׁמְעוֹן קָאָמַר וְקָנֵי הָא מַנִּי רַבִּי הִיא מִשּׁוּם הָכִי קָנֵי
אֶלָּא אִי אָמְרַתְּ כְּגַזְלָן דְּרַבָּנַן קָאָמַר וְלָא קָנֵי הָא מַנִּי לָא רַבִּי וְלָא רַבִּי שִׁמְעוֹן וְלָא רַבָּנַן
הָכָא בְּמַאי עָסְקִינַן בְּלִסְטִים מְזֻיָּן וְרַבִּי שִׁמְעוֹן הִיא אִי הָכִי הַיְנוּ גַּזְלָן תְּרֵי גַּוְנֵי גַּזְלָן
תָּא שְׁמַע הַגַּנָּב וְהַגַּזְלָן וְהָאַנָּס הֶקְדֵּשָׁן הֶקְדֵּשׁ וּתְרוּמָתָן תְּרוּמָה וּמַעְשְׂרוֹתָן מַעֲשֵׂר
מַנִּי אִי רַבָּנַן קַשְׁיָא גַּזְלָן אִי רַבִּי שִׁמְעוֹן קַשְׁיָא גַּנָּב
אִי אָמְרַתְּ בִּשְׁלָמָא גַּנָּב כְּגַזְלָן דְּרַבִּי שִׁמְעוֹן קָאָמַר מִשּׁוּם הָכִי קָנֵי אֶלָּא אִי אָמְרַתְּ גַּנָּב כְּגַזְלָן דְּרַבָּנַן הָא מַנִּי
בְּלִסְטִים מְזֻיָּן וְרַבִּי שִׁמְעוֹן הִיא אִי הָכִי הַיְנוּ גַּזְלָן תְּרֵי גַּוְנֵי גַּזְלָן
אֲמַר לֵהּ רַב אָשֵׁי לְרַבָּה תָּא שְׁמַע דְּמַתְנֵי רַבִּי לְרַבִּי שִׁמְעוֹן בְּרֵהּ לֹא דָּבָר שֶׁיֵּשׁ בּוֹ אַחְרָיוּת מַמָּשׁ אֶלָּא אֲפִלּוּ פָּרָה וְחוֹרֵשׁ בָּהּ חֲמוֹר וּמְחַמֵּר אַחֲרָיו חַיָּבִין לְהַחְזִיר מִפְּנֵי כְּבוֹד אֲבִיהֶן
טַעְמָא מִפְּנֵי כְּבוֹד אֲבִיהֶן הָא לָאו כְּבוֹד אֲבִיהֶן לָא שְׁמַע מִנַּהּ רַבִּי גַּזְלָן דְּרַבִּי שִׁמְעוֹן קָאָמַר שְׁמַע מִנַּהּ
וְכֵן נְחִיל שֶׁל דְּבוֹרִים מַאי וְכֵן
הָכִי קָאָמַר אֲפִלּוּ נְחִיל שֶׁל דְּבוֹרִים דְּקִנְיָן דְּרַבָּנַן הוּא סָלְקָא דַּעְתָּךְ אָמֵינָא הַאי כֵּוָן דְּרַבָּנַן בְּעָלְמָא הוּא דְּקָנֵי לֵהּ אֲפִלּוּ סְתָמָא נָמֵי מִיָּאַשׁ קָא מַשְׁמַע לַן אִם נִתְיָאֲשׁוּ הַבְּעָלִים אֵין אִי לָא לָא
אָמַר רַבִּי יוֹחָנָן בֶּן בְּרוֹקָה נֶאֱמֶנֶת אִשָּׁה וְקָטָן כּוּ'
אִשָּׁה וְקָטָן בְּנֵי עֵדוּת נִינְהוּ אָמַר רַב יְהוּדָה אָמַר שְׁמוּאֵל הָכָא בְּמַאי עָסְקִינַן כְּגוֹן שֶׁהָיוּ בְּעָלִים מְרַדְּפִין אַחֲרֵיהֶם וְאִשָּׁה וְקָטָן מַסִּיחִין לְפִי תֻּמָּם וְאוֹמֵר מִכָּאן יָצָא נְחִיל זֶה
אָמַר רַב אָשֵׁי אֵין מֵסִיחַ לְפִי תֻּמּוֹ כָּשֵׁר אֶלָּא לְעֵדוּת אִשָּׁה בִּלְבָד
אֲמַר לֵהּ רָבִינָא לְרַב אָשֵׁי וְלָא וַהֲרֵי נְחִיל שֶׁל דְּבוֹרִים מֵסִיחַ לְפִי תֻּמּוֹ הוּא שָׁאנֵי נְחִיל שֶׁל דְּבוֹרִים דְּקִנְיַן דְּרַבָּנַן הוּא
וּדְאוֹרָיְיתָא לָא וְהָאָמַר רַב יְהוּדָה אָמַר שְׁמוּאֵל מַעֲשֶׂה בְּאָדָם אֶחָד שֶׁהָיָה מֵסִיחַ לְפִי תֻּמּוֹ וְאוֹמֵר זְכוּרַנִי כְּשֶׁאֲנִי תִּינוֹק וּמֻרְכָּבַנִי עַל כְּתֵפוֹ שֶׁל אַבָּא וְהוֹצִיאוּנִי מִבֵּית הַסֵּפֶר וְהִפְשִׁיטוּנִי אֶת כֻּתׇּנְתִּי וְהִטְבִּילוּנִי לֶאֱכֹל בִּתְרוּמָה לָעֶרֶב
וְרַבִּי חֲנִינָא מְסַיֵּם בַּהּ הָכִי וַחֲבֵרַי בְּדֵלִין מִמֶּנִּי וְהָיוּ קוֹרִין אוֹתִי יוֹחָנָן אוֹכֵל חַלּוֹת וְהֶעֱלָהוּ רַבִּי לַכְּהֻנָּה עַל פִּיו
בִּתְרוּמָה דְּרַבָּנַן
וְאַכַּתִּי דְּאוֹרָיְתָא לָא וְהָא כִּי אֲתָא רַב דִּימִי אָמַר רַב חָנָא קַרְטִיגָנָא וְאָמְרִי לַהּ רַב אַחָא קַרְטִיגָנָא מִשְׁתַּעֵי מַעֲשֶׂה בָּא לִפְנֵי רַבִּי יְהוֹשֻׁעַ בֶּן לֵוִי וְאָמְרִי לַהּ מַעֲשֶׂה בָּא לִפְנֵי רַבִּי בְּתִינוֹק אֶחָד שֶׁהָיָה מֵסִיחַ לְפִי תֻּמּוֹ וְאָמַר אֲנִי וְאִמִּי נִשְׁבִּינוּ לְבֵין הַגּוֹיִם יָצָאתִי לִשְׁאֹב מַיִם דַּעְתִּי עַל אִמִּי לִלְקֹט עֵצִים דַּעְתִּי עַל אִמִּי
וְהִשִּׂיאָהּ רַבִּי עַל פִּיו לַכְּהֻנָּה
בִּשְׁבוּיָה הֵקֵלּוּ
אֲבָל לֹא יָקֹץ אֶת סוֹכוֹ [וְכוּ'] תַּנְיָא רַבִּי יִשְׁמָעֵאל בְּנוֹ שֶׁל רַבִּי יוֹחָנָן בֶּן בְּרוֹקָה אוֹמֵר תְּנַאי בֵּית דִּין הוּא שֶׁיְּהֵא יוֹרֵד לְתוֹךְ שָׂדֶה שֶׁל חֲבֵרוֹ וְקוֹצֵץ סוֹכוֹ שֶׁל חֲבֵרוֹ לְהַצִּיל אֶת נְחִילוֹ וְנוֹטֵל דְּמֵי סוֹכוֹ מִתּוֹךְ נְחִילוֹ שֶׁל חֲבֵרוֹ
וּתְנַאי בֵּית דִּין הוּא שֶׁיְּהֵא שׁוֹפֵךְ יֵינוֹ וּמַצִּיל אֶת דֻּבְשָׁנוֹ שֶׁל חֲבֵרוֹ וְנוֹטֵל דְּמֵי יֵינוֹ מִתּוֹךְ דֻּבְשָׁנוֹ שֶׁל חֲבֵרוֹ וּתְנַאי בֵּית דִּין הוּא שֶׁיְּהֵא מְפָרֵק אֶת עֵצָיו וְטוֹעֵן פִּשְׁתָּנוֹ שֶׁל חֲבֵרוֹ וְנוֹטֵל דְּמֵי עֵצָיו מִתּוֹךְ פִּשְׁתָּנוֹ שֶׁל חֲבֵרוֹ שֶׁעַל מְנָת כֵּן הִנְחִיל יְהוֹשֻׁעַ לְיִשְׂרָאֵל אֶת הָאָרֶץ
מַתְנִי' הַמַּכִּיר כֵּלָיו וּסְפָרָיו בְּיַד אַחֵר וְיָצָא לוֹ שֵׁם גְּנֵבָה בָּעִיר יִשָּׁבַע לוֹ לוֹקֵחַ כַּמָּה נָתַן וְיִטּוֹל וְאִם לָאו לָאו כֹּל הֵימֶנּוּ שֶׁאֲנִי אוֹמֵר מְכָרָן לְאַחֵר וְלִקְחָן זֶה הֵימֶנּוּ
גְּמָ' וְכִי יָצָא לוֹ שֵׁם גְּנֵבָה בָּעִיר מַאי הָוֵי לֵחוּשׁ דִּילְמָא זַבְּנִנְהוּ וְהוּא נִיהוּ קָא מַפֵּק שְׁמָא
אָמַר רַב יְהוּדָה אָמַר רַב כְּגוֹן שֶׁבָּאוּ בְּנֵי אָדָם בְּתוֹךְ בֵּיתוֹ וְעָמַד וְהִפְגִּין בַּלַּיְלָה וְאָמַר נִגְנְבוּ כָּלְיִי כׇּל שֶׁכֵּן עִלָּא מָצָא
רַב כָּהֲנָא מְסַיֵּם בַּהּ מִשְּׁמֵהּ דְּרַב כְּגוֹן שֶׁהָיְתָה מַחְתֶּרֶת חֲתוּרָה בְּתוֹךְ בֵּיתוֹ וּבְנֵי אָדָם שֶׁלָּנוּ בְּתוֹךְ בֵּיתוֹ יָצְאוּ וְאַנְבּוּרְקְרָאוֹת שֶׁל כֵּלִים עַל כִּתְפֵיהֶם וְהַכֹּל אוֹמְרִים נִגְנְבוּ כֵּלָיו שֶׁל פְּלוֹנִי
וְדִלְמָא כֵּלִים הֲווֹ סְפָרִים לָא הֲווֹ אָמַר רַבִּי חִיָּא בַּר אַבָּא אָמַר רַבִּי יוֹחָנָן כְּגוֹן דְּקָאָמְרִי נָמֵי סְפָרִים
וְלֵחוּשׁ דִּלְמָא זוּטְרֵי וְקָא טָעֵן רַבְרְבֵי אָמַר רַבִּי יוֹסֵי בַּר חֲנִינָא דְּקָאָמְרִי סֵפֶר פְּלוֹנִי וּפְלוֹנִי
וְדִלְמָא הֲווֹ עַתִּיקֵי וְקָא טָעֵן חַדְתֵי אָמַר רַב כְּגוֹן דְּאָמְרִי הַלָּלוּ כֵּלָיו שֶׁל פְּלוֹנִי הַלָּלוּ סְפָרָיו שֶׁל פְּלוֹנִי
וּמִי אָמַר רַב הָכִי וְהָאָמַר רַב בָּא בַּמַּחְתֶּרֶת וְנָטַל כֵּלִים וְיָצָא פָּטוּר מַאי טַעְמָא בִּדְמֵי קְנָנְהוּ
הָנֵי מִלֵּי דִּקְנָנְהוּ בְּבָא בַּמַּחְתֶּרֶת דְּמֵעִקָּרָא מְסַר נַפְשֵׁהּ לִקְטָלָא אֲבָל הָנֵי כֵּוָן דְּלָא מְסַרוּ נַפְשַׁיְהוּ לִקְטָלָא לָא
אָמַר רָבָא לֹא שָׁנוּ אֶלָּא בַּעַל הַבַּיִת הֶעָשׂוּי לִמְכּוֹר כֵּלָיו אֲבָל בַּעַל הַבַּיִת שֶׁאֵינוֹ עָשׂוּי לִמְכּוֹר כֵּלָיו

 *** דף קטו. *** 

לָא צָרִיךְ לְאַהְדּוֹרֵי עֲלֵהּ כֻּלֵּי הַאי
וְדִלְמָא אִצְטְרִיךְ לֵהּ זוּזֵי וְזַבֵּן אָמַר רַב אָשֵׁי הֲרֵי יָצָא לוֹ שֵׁם גְּנֵבָה בָּעִיר
אִתְּמַר גָּנַב וּמָכַר וְאַחַר כָּךְ הֻכַּר הַגַּנָּב רַב מִשְּׁמֵהּ דְּרַבִּי חִיָּא אָמַר הַדִּין עִם הָרִאשׁוֹן רַבִּי יוֹחָנָן מִשְּׁמֵהּ דְּרַבִּי יַנַּאי אָמַר הַדִּין עִם הַשֵּׁנִי
אָמַר רַב יוֹסֵף לָא פְּלִיגִי כָּאן לִפְנֵי יֵאוּשׁ הַדִּין עִם הַשֵּׁנִי כָּאן לְאַחַר יֵאוּשׁ הַדִּין עִם הָרִאשׁוֹן
וְתַרְוַיְהוּ אִית לְהוּ דְּרַב חִסְדָּא
אֲמַר לֵהּ אַבָּיֵי וְלָא פְּלִיגִי הָא מַתְּנוֹת כְּהֻנָּה כְּלִפְנֵי יֵאוּשׁ דָּמֵי וּפְלִיגִי דִּתְנַן אָמַר לוֹ מְכֹר לִי מֵעֶיהָ שֶׁל פָּרָה וְהָיוּ בָּהֶן מַתָּנוֹת נוֹתְנָן לְכֹהֵן וְאֵינוֹ מְנַכֶּה לוֹ מִן הַדָּמִים לָקַח הֵימֶנּוּ בְּמִשְׁקָל נוֹתְנוֹ לְכֹהֵן וּמְנַכֶּה לוֹ מִן הַדָּמִים
וְאָמַר רַב לֹא שָׁנוּ אֶלָּא שֶׁשָּׁקַל לְעַצְמוֹ אֲבָל שָׁקַל לוֹ הַטַּבָּח הַדִּין עִם הַטַּבָּח
אֵימָא אַף דִּין עִם הַטַּבָּח מַהוּ דְּתֵימָא אֵין מַתְּנוֹת כְּהֻנָּה נִגְזָלוֹת קָא מַשְׁמַע לַן
וּלְאַבָּיֵי דְּאָמַר פְּלִיגִי בְּמַאי פְּלִיגִי בִּדְרַב חִסְדָּא
רַב זְבִיד אָמַר כְּגוֹן שֶׁנִּתְיָאֲשׁוּ הַבְּעָלִים בְּיַד לוֹקֵחַ וְלֹא נִתְיָאֲשׁוּ בְּיַד גַּנָּב
וּבְהָא פְּלִיגִי מָר סָבַר יֵאוּשׁ וְאַחַר כָּךְ שִׁנּוּי רְשׁוּת קָנֵי שִׁנּוּי רְשׁוּת וְאַחַר כָּךְ יֵאוּשׁ לָא קָנֵי וּמָר סָבַר לָא שְׁנָא
רַב פָּפָּא אָמַר בִּגְלִימָא דְּכֻלֵּי עָלְמָא לָא פְּלִיגִי דְּהָדַר לְמָרֵהּ וְהָכָא בְּעָשׂוּ בּוֹ תַּקָּנַת הַשּׁוּק קָמִפַּלְגִי
רַב מִשְּׁמֵהּ דְּרַבִּי חִיָּא אָמַר הַדִּין עִם הָרִאשׁוֹן דִּינָא דְּלוֹקֵחַ דְּלִשְׁקוֹל זוּזֵי מִגַּנָּב וְלֹא עָשׂוּ בּוֹ תַּקָּנַת הַשּׁוּק וְרַבִּי יוֹחָנָן מִשּׁוּם דְּרַבִּי יַנַּאי אָמַר הַדִּין עִם הַשֵּׁנִי דִּינָא דְּלוֹקֵחַ דְּלִשְׁקוֹל מִבַּעַל הַבַּיִת וְעָשׂוּ בּוֹ תַּקָּנַת הַשּׁוּק
וְסָבַר רַב לֹא עָשׂוּ בּוֹ תַּקָּנַת הַשּׁוּק וְהָא רַב הוּנָא תַּלְמִידֵהּ דְּרַב הֲוָה וְחָנָן בִּישָׁא גְּנַב גְּלִימָא וְזַבְּנַהּ אֲתָא לְקַמֵּהּ דְּרַב הוּנָא אֲמַר לֵהּ לְהָהוּא גַּבְרָא זִיל שְׁרִי עֲבִיטָךְ
שָׁאנֵי חָנָן בִּישָׁא כֵּוָן דְּלֵיכָּא לְאִשְׁתַּלּוֹמֵי מִנֵּהּ כְּלֹא הֻכַּר דָּמֵי
אָמַר רָבָא אִם גַּנָּב מְפֻרְסָם הוּא לֹא עָשׂוּ בּוֹ תַּקָּנַת הַשּׁוּק וְהָא חָנָן בִּישָׁא דִּמְפֻרְסָם הֲוָה וְעָשׂוּ בּוֹ תַּקָּנַת הַשּׁוּק נְהִי דִּמְפֻרְסַם לְבִישׁוּתָא לִגְנִיבוּתָא לָא מְפֻרְסַם
אִתְּמַר גָּנַב וּפָרַע בְּחוֹבוֹ גָּנַב וּפָרַע בְּהֶקֵּיפוֹ לֹא עָשׂוּ בּוֹ תַּקָּנַת הַשּׁוּק דְּאָמְרִי לָא אַדַּעְתָּא דְּהָנְהוּ יְהַבְתְּ לֵהּ מִדֵּי
מַשְׁכַּנְתָּא שָׁוֵי מָאתַן בִּמְאָה עָשׂוּ בּוֹ תַּקָּנַת הַשּׁוּק שָׁוֶה בְּשָׁוֶה אַמֵּימָר אָמַר לֹא עָשׂוּ בּוֹ תַּקָּנַת הַשּׁוּק מָר זוּטְרָא אָמַר עָשׂוּ בּוֹ תַּקָּנַת הַשּׁוּק
וְהִלְכְתָא עָשׂוּ בּוֹ תַּקָּנַת הַשּׁוּק
זְבִינָא שָׁוֶה בְּשָׁוֶה עָשׂוּ בּוֹ תַּקָּנַת הַשּׁוּק שָׁוֵי מְאָה בְּמָאתַן רַב שֵׁשֶׁת אָמַר לֹא עָשׂוּ בּוֹ תַּקָּנַת הַשּׁוּק רָבָא אָמַר עָשׂוּ בּוֹ תַּקָּנַת הַשּׁוּק
וְהִלְכְתָא בְּכֻלְּהוּ עָשׂוּ בּוֹ תַּקָּנַת הַשּׁוּק לְבַר מִגָּנַב וּפָרַע בְּחוֹבוֹ גָּנַב וּפָרַע בְּהֶקֵּיפוֹ
אֲבִימִי בַּר נָאזִי חֲמוּהּ דְּרָבִנָא הֲוָה מַסֵּק בְּהָהוּא גַּבְרָא אַרְבְּעָה זוּזֵי גְּנַב גְּלִימָא אֵתְיַאּ נִהֲלֵהּ אוֹזְפֵהּ אַרְבְּעָה זוּזֵי אַחֲרִינֵי לְסוֹף הֻכַּר הַגַּנָּב אֲתָא לְקַמֵּהּ דְּרָבִנָא
אֲמַר קַמָּאֵי גָּנַב וּפָרַע בְּחוֹבוֹ וְלָא בָּעֵי לְמִתַּב לֵהּ וְלָא מִדֵּי הָנָךְ אַרְבְּעָה זוּזֵי אַחֲרִינֵי שְׁקוֹל זוּזָךְ וְ[אַ]הְדַּר גְּלִימֵ[הּ]
מַתְקֵף לַהּ רַב כֹּהֵן וְדִלְמָא גְּלִימָא בְּהָנֵי זוּזֵי קַמָּאֵי יַהֲבַהּ נִהֲלֵהּ גָּנַב וּפָרַע בְּחוֹבוֹ גָּנַב וּפָרַע בְּהֶקֵּיפוֹ וְאַרְבְּעָה זוּזֵי בָּתְרָאֵי הֵימוֹנֵי הֵימְנֵהּ כִּי הֵיכִי דְּהֵימְנֵהּ מֵעִקָּרָא אִגַּלְגַּל מִלְּתָא מְטָא לְקַמֵּהּ דְּרַבִּי אֲבָהוּ אָמַר הִלְכְתָא כְּרַב כֹּהֵן
נַרְשָׁאָה גְּנַב סִפְרָא זַבְּנֵהּ לְפַפּוּנָאָה בִּתְמָנַן זוּזֵי אֲזַל פַּפּוּנָאָה זַבְּנֵהּ לְבַר מָחוֹזָאָה בִּמְאָה וְעֶשְׂרִין זוּזֵי לְסוֹף הֻכַּר הַגַּנָּב אָמַר אַבָּיֵי לֵיזִיל מָרֵי דְסִפְרָא וְיָהֵב לֵהּ לְבַר מָחוֹזָא תְּמָנַן זוּזֵי וְשָׁקֵל סִפְרֵהּ וְאָזֵל בַּר מָחוֹזָאָה וְשָׁקֵל אַרְבְּעִין מִפַּפּוּנָאָה
מַתְקֵף לַהּ רָבָא הַשְׁתָּא לוֹקֵחַ מִגַּנָּב עָשׂוּ בּוֹ תַּקָּנַת הַשּׁוּק לוֹקֵחַ מִלּוֹקֵחַ מִבַּעְיָא
אֶלָּא אָמַר רָבָא לֵיזִיל מָרֵהּ דְּסִפְרָא וְיָהֵב לֵהּ לְבַר מָחוֹזָאָה מְאָה וְעֶשְׂרִין זוּזֵי וְשָׁקֵל סִפְרֵהּ וְלֵיזִיל מָרֵ[הּ] דְסִפְרָא וְלִשְׁקוֹל אַרְבְּעִין מִפַּפּוּנָאָה וּתְמָנַן מִנַּרְשָׁאָה
מַתְנִי' זֶה בָּא בְּחָבִיתוֹ שֶׁל יַיִן וְזֶה בָּא בְּכַדּוֹ שֶׁל דְּבַשׁ נִסְדְּקָה חָבִית שֶׁל דְּבַשׁ וְשָׁפַךְ זֶה אֶת יֵינוֹ וְהִצִּיל אֶת הַדְּבַשׁ לְתוֹכוֹ

 *** דף קטו: *** 

אֵין לוֹ אֶלָּא שְׂכָרוֹ וְאִם אָמַר אַצִּיל אֶת שֶׁלְּךָ וְאַתָּה נוֹתֵן לִי דְּמֵי שֶׁלִּי חַיָּב לִתֵּן לוֹ
שָׁטַף נַחַל חֲמוֹרוֹ וַחֲמוֹר חֲבֵרוֹ שֶׁלּוֹ יָפֶה מָנֶה וְשֶׁל חֲבֵרוֹ מָאתַיִם וְהִנִּיחַ זֶה אֶת שֶׁלּוֹ וְהִצִּיל אֶת שֶׁל חֲבֵרוֹ אֵין לוֹ אֶלָּא שְׂכָרוֹ וְאִם אָמַר לוֹ אֲנִי אַצִּיל אֶת שֶׁלְּךָ וְאַתָּה נוֹתֵן לִי אֶת שֶׁלִּי חַיָּב לִתֵּן לוֹ
גְּמָ' וְאַמַּאי לֵימָא לֵהּ מֵהֶפְקֵרָא קָא זָכֵנָא מִי לָא תַּנְיָא הֲרֵי שֶׁהָיָה טָעוּן כַּדֵּי יַיִן וְכַדֵּי שֶׁמֶן וְרָאָה שֶׁהֵן מִשְׁתַּבְּרוֹת לֹא יֹאמַר הֲרֵי זֶה תְּרוּמָה וּמַעֲשֵׂר עַל פֵּרוֹת שֶׁיֵּשׁ לִי בְּתוֹךְ בֵּיתִי וְאִם אָמַר לֹא אָמַר כְּלוּם
כִּדְאָמַר רַבִּי יִרְמְיָה כְּשֶׁעֵקֶל בֵּית הַבַּד כָּרוּךְ עָלֶיהָ הָכִי נָמֵי כְּשֶׁעֵקֶל בֵּית הַבַּד כָּרוּךְ עָלֶיהָ
וְאִם אָמַר לֹא אָמַר כְּלוּם וְהָתַנְיָא מִי שֶׁבָּא בַּדֶּרֶךְ וּמָעוֹת בְּיָדוֹ וְאַנָּס כְּנֶגְדּוֹ לֹא יֹאמַר הֲרֵי פֵּרוֹת שֶׁיֵּשׁ לִי בְּתוֹךְ בֵּיתִי מְחֻלָּלִים עַל מָעוֹת הַלָּלוּ וְאִם אָמַר דְּבָרָיו קַיָּמִין
הָכָא בְּמַאי עָסְקִינַן בְּשֶׁיָּכוֹל לְהַצִּיל אִי בְּשֶׁיָּכוֹל לְהַצִּיל לְכַתְּחִלָּה אַמַּאי לֹא יֹאמַר בְּשֶׁיָּכוֹל לְהַצִּיל עַל יְדֵי הַדְּחָק
וְכֹל הֵיכָא דְּאִכָּא הֶפְסֵדָא לְכַתְּחִלָּה לֹא יֹאמַר וְהָתַנְיָא הֲרֵי שֶׁהָיוּ לוֹ עֶשֶׂר חָבִיּוֹת שֶׁל טֶבֶל טָמֵא וְרָאָה אַחַת מֵהֶן שֶׁנִּשְׁבְּרָה אוֹ שֶׁנִּתְגַּלְּתָה אוֹמֵר הֲרֵי הִיא תְּרוּמַת מַעֲשֵׂר עַל תֵּשַׁע חַבְרוֹתֶיהָ וּבְשֶׁמֶן לֹא יַעֲשֶׂה כֵּן מִפְּנֵי הֶפְסֵד כֹּהֵן
אָמַר רַבִּי יִרְמְיָה כְּשֶׁעֵקֶל בֵּית הַבַּד כָּרוּךְ עָלֶיהָ בִּשְׁלָמָא שֶׁנִּשְׁבְּרָה חַזְיָא אֶלָּא נִתְגַּלְּתָה לְמַאי חַזְיָא
וְכִי תֵּימָא חַזְיָא לְזִלּוּף וְהָתַנְיָא מַיִם שֶׁנִּתְגַּלּוּ הֲרֵי זֶה לֹא יִשְׁפְּכֵם בִּרְשׁוּת הָרַבִּים וְלֹא יְגַבֵּל בָּהֶן אֶת הַטִּיט וְלֹא יְרַבֵּץ בָּהֶן אֶת הַבַּיִת וְלֹא יַשְׁקֶה מֵהֶם אֶת בְּהֶמְתּוֹ וְלֹא בֶּהֱמַת חֲבֵרוֹ
דְּעַבַּר לָהּ בִּמְסַנֶּנֶת כְּרַבִּי נְחֶמְיָה דְּתַנְיָא מְסַנֶּנֶת יֵשׁ בָּהּ מִשּׁוּם גִּלּוּי אָמַר רַבִּי נְחֶמְיָה אֵימָתַי בִּזְמַן שֶׁהַתַּחְתּוֹנָה מְגֻלָּה אֲבָל בִּזְמַן שֶׁהַתַּחְתּוֹנָה מְכֻסָּה אַף עַל פִּי שֶׁהָעֶלְיוֹנָה מְגֻלָּה אֵין בָּהּ מִשּׁוּם גִּלּוּי לְפִי שֶׁאֶרֶס שֶׁל נָחָשׁ דּוֹמֶה לִסְפוֹג וְצָף וְעוֹמֵד בִּמְקוֹמוֹ
לָאו אִתְּמַר עֲלַהּ אָמַר רַבִּי סִימוֹן אָמַר רַבִּי יְהוֹשֻׁעַ בֶּן לֵוִי לֹא שָׁנוּ אֶלָּא שֶׁלֹּא טְרָקוֹ אֲבָל טְרָקוֹ אָסוּר
הָתָם נָמֵי אֶפְשָׁר דְּמַנַּח מִדֵּי אַפֻּמָּא דְחָבִיתָא (דְּשָׁפֵי) [וְשָׁפֵי] לֵהּ
וְרַבִּי נְחֶמְיָה (מִטָּמֵא אַטָּמֵא) מִי תָּרְמִינַן
וְהָתַנְיָא תּוֹרְמִין מִן הַטָּמֵא עַל הַטָּמֵא וּמִן הַטָּהוֹר עַל הַטָּהוֹר וּמִן הַטָּהוֹר עַל הַטָּמֵא אֲבָל לֹא מִן הַטָּמֵא עַל הַטָּהוֹר רַבִּי נְחֶמְיָה אוֹמֵר אַף מִן הַטָּמֵא עַל הַטָּמֵא לֹא הִתִּירוּ לִתְרֹם אֶלָּא בְּשֶׁל דְּמַאי הָכָא נָמֵי בְּשֶׁל דְּמַאי
אָמַר מָר וּבְשֶׁמֶן לֹא יַעֲשֶׂה כֵּן מִפְּנֵי הֶפְסֵד כֹּהֵן מַאי שְׁנָא שֶׁמֶן דְּרָאוּי לְהַדְלִיק יַיִן נָמֵי רָאוּי לְזִלּוּף וְכִי תֵּימָא זִלּוּף לָאו מִלְּתָא הִיא וְהָאָמַר שְׁמוּאֵל מִשּׁוּם רַבִּי חִיָּא שׁוֹתִין מִלֹּג בְּסֶלַע וּמְזַלְּפִין מִלֹּג בִּשְׁתַּיִם
הָכָא בְּמַאי עָסְקִינַן בְּחָדָשׁ וְהָא רָאוּי לְיַשְּׁנוֹ אָתֵי בֵּהּ לִידֵי תַּקָּלָה
שֶׁמֶן נָמֵי אָתֵי בֵּהּ לִידֵי תַּקָּלָה דְּמַנַּח [לֵהּ] בִּכְלִי מָאוּס יַיִן נָמֵי מַנַּח לֵהּ בִּכְלִי מָאוּס הַשְׁתָּא לְזִלּוּף קָא בָּעֵי לֵהּ בִּכְלִי מָאוּס קָא מַנַּח לֵהּ
וְתַקָּלָה עַצְמָהּ תַּנָּאֵי הִיא דְּתַנְיָא חָבִית שֶׁל יַיִן שֶׁל תְּרוּמָה שֶׁנִּטְמֵאת בֵּית שַׁמַּאי אוֹמְרִים

 *** דף קטז. *** 

תִּשָּׁפֵךְ הַכֹּל וּבֵית הִלֵּל אוֹמְרִים תֵּעָשֶׂה זִלּוּף אָמַר רַבִּי יִשְׁמָעֵאל בְּרַבִּי יוֹסֵי אֲנִי אַכְרִיעַ בַּבַּיִת תֵּעָשֶׂה זִלּוּף וּבַשָּׂדֶה תִּשָּׁפֵךְ הַכֹּל
אִכָּא דְּאָמְרִי בְּיָשָׁן תֵּעָשֶׂה זִלּוּף וּבְחָדָשׁ תִּשָּׁפֵךְ הַכֹּל אָמְרוּ לוֹ אֵין הַכְרָעָה שְׁלִישִׁית מַכְרַעַת
אִם אָמַר לוֹ אַצִּיל אֶת שֶׁלְּךָ וְכוּ' אַמַּאי וְנֵימָא לֵהּ מְשַׁטֶּה אֲנִי בָּךְ
מִי לָא תַּנְיָא הֲרֵי שֶׁהָיָה בּוֹרֵחַ מִבֵּית הָאֲסוּרִין וְהָיְתָה מַעְבֹּרֶת לְפָנָיו אָמַר לוֹ טוֹל דִּינָר וְהַעֲבִירֵנִי אֵין לוֹ אֶלָּא שְׂכָרוֹ אַלְמָא אָמַר לֵהּ מְשַׁטֶּה אֲנִי בָּךְ הָכָא נָמֵי לֵימָא לֵהּ מְשַׁטֶּה אֲנִי בָּךְ
הָא לָא דָּמֵי אֶלָּא לְסֵיפָא וְאִם אָמַר לוֹ טוֹל דִּינָר זֶה בִּשְׂכָרְךָ וְהַעֲבִירֵנִי נוֹתֵן לוֹ שְׂכָרוֹ מִשָּׁלֵם
מַאי שְׁנָא רֵישָׁא וּמַאי שְׁנָא סֵיפָא אָמַר רָמֵי בַּר חָמָא בְּצַיָּד הַשּׁוֹלֶה דָּגִים מִן הַיָּם וְאָמַר לֵהּ אַפְסֵדְתַּנִי כְּוָרֵי בְּזוּזָא
שָׁטַף נָהָר חֲמוֹרוֹ וַחֲמוֹר חֲבֵרוֹ שֶׁלּוֹ יָפֶה מָנֶה וְכוּ' וּצְרִיכָא דְּאִי אַשְׁמְעִינַן קַמַּיְתָא הָתָם הוּא דְּכִי פֵּרֵשׁ יָהֵב לֵהּ דְּמֵי כֻּלֵּהּ מִשּׁוּם דִּבְיָדַיִם קָא פָסֵד אֲבָל הָכָא דְּמִמֵּילָא נֵימָא אֵין לוֹ אֶלָּא שְׂכָרוֹ
וְאִי אַשְׁמְעִינַן סֵיפָא הָכָא הוּא דְּבִסְתָמָא אֵין לוֹ אֶלָּא שְׂכָרוֹ מִשּׁוּם דְּמִמֵּילָא אֲבָל הָתָם דִּבְיָדַיִם אֵימָא אֲפִלּוּ בִּסְתָמָא יָהֵב לֵהּ דְּמֵי כֻּלֵּהּ צְרִיכָא
בְּעָא מִנֵּהּ רַב כָּהֲנָא מֵרַב יָרַד לְהַצִּיל וְעָלָה שֶׁלּוֹ מֵאֵלָיו מַהוּ אֲמַר לֵהּ מִשְּׁמַיָּא רְחִימוּ עֲלֵהּ
כִּי הָא דְּרַב סָפְרָא הֲוָה קָא אָזֵל בִּשְׁיָרְתָּא לַוִּינְהוּ הָהוּא אֲרִי כֹּל לֵילְיָא קָא (שַׁדַּר) [שָׁדוּ] לֵהּ חֲמָרָא דְּחַד מִנַּיְהוּ וְקָא אָכֵל כִּי מְטָא זִמְנֵהּ דְּרַב סָפְרָא (שַׁדַּר) [שְׁדָא] לֵהּ חֲמָרֵאּ וְלָא אַכְלֵהּ קְדֵם רַב סָפְרָא וּזְכָה בֵּהּ
אֲמַר לֵהּ רַב אַחָא מִדִּפְתִּי לְרָבִנָא לְמָה לֵהּ לְמִזְכֵּי בֵּהּ נְהִי דְּכִי אַפְקְרֵהּ אַדַּעְתָּא דְאַרְיָה אַפְקְרֵהּ אַדַּעְתָּא דְּכֻלֵּי עָלְמָא לָא אַפְקְרֵהּ אֲמַר לֵהּ רַב סָפְרָא לְרַוְחָא דְמִלְּתָא הוּא דַּעֲבַד
בְּעָא מִנֵּהּ רַב מֵרַבִּי יָרַד לְהַצִּיל וְלֹא הִצִּיל מַהוּ אָמַר לוֹ וְזוֹ שְׁאֵלָה אֵין לוֹ אֶלָּא שְׂכָרוֹ
אֵיתִיבֵהּ הַשּׂוֹכֵר אֶת הַפּוֹעֵל

 *** דף קטז: *** 

לְהָבִיא כְּרוּב וְדוּרְמַסְקָנִין לַחוֹלֶה וְהָלַךְ וּמְצָאוֹ שֶׁמֵּת אוֹ שֶׁהִבְרִיא נוֹתֵן לוֹ שְׂכָרוֹ מִשָּׁלֵם
אֲמַר לֵהּ מִי דָּמֵי הָתָם עָבֵד שָׁלִיחַ שְׁלִיחוּתֵהּ הָכָא לָא עָבֵד שָׁלִיחַ שְׁלִיחוּתֵהּ
תָּנוּ רַבָּנַן שְׁיָרָא שֶׁהָיְתָה מְהַלֶּכֶת בַּמִּדְבָּר וְעָמַד עָלֶיהָ גַּיִס לְטׇרְפָהּ מְחַשְּׁבִין לְפִי מָמוֹן וְאֵין מְחַשְּׁבִין לְפִי נְפָשׁוֹת
וְאִם שָׂכְרוּ תַּיָּר הַהוֹלֵךְ לִפְנֵיהֶם מְחַשְּׁבִין אַף לְפִי נְפָשׁוֹת וְלֹא יְשַׁנּוּ מִמִּנְהַג הַחַמָּרִין
רַשָּׁאִין הַחַמָּרִין לְהַתְנוֹת שֶׁכׇּל מִי שֶׁיֹּאבַד לוֹ חֲמוֹרוֹ נַעֲמִיד לוֹ חֲמוֹר אַחֵר בְּכֻסְיָא אֵין מַעֲמִידִין שֶׁלֹּא בְּכֻסְיָא מַעֲמִידִין לוֹ וְאִם אָמַר תְּנוּ לִי וַאֲנִי אֶשְׁמֹר אֵין שׁוֹמְעִין לוֹ
פְּשִׁיטָא לָא צְרִיכָא דְּאִית לֵהּ חֲמָרָא אַחֲרִינָא מַהוּ דְּתֵימָא הָא קָא מְנַטַּר לֵהּ קָא מַשְׁמַע לַן שָׁאנֵי נְטִירוּתָא דְחַד מִנְּטִירוּתָא דְבֵי תְרֵי
תָּנוּ רַבָּנַן סְפִינָה שֶׁהָיְתָה מְהַלֶּכֶת בַּיָּם עָמַד עָלֶיהָ נַחְשׁוֹל לְטׇבְעָהּ וְהֵקֵלּוּ מִמַּשָּׂאָהּ מְחַשְּׁבִין לְפִי מַשּׂאוֹי וְאֵין מְחַשְּׁבִין לְפִי מָמוֹן וְלֹא יְשַׁנּוּ מִמִּנְהַג הַסַּפָּנִים
וְרַשָּׁאִין הַסַּפָּנִים לְהַתְנוֹת שֶׁכׇּל מִי שֶׁאָבְדָה לוֹ סְפִינָה נַעֲמִיד לוֹ סְפִינָה אַחֶרֶת אָבְדָה לוֹ בְּכֻסְיָא אֵין מַעֲמִידִין שֶׁלֹּא בְּכֻסְיָא מַעֲמִידִין לוֹ וְאִי פֵּרַשׁ לְמָקוֹם שֶׁאֵין הַסְּפִינוֹת הוֹלְכִין אֵין מַעֲמִידִין
פְּשִׁיטָא לָא צְרִיכָא דִּבְנִיסָן מְרַחֲקִי חַד אַשְׁלָא וּבְתִשְׁרִי מְרַחֲקִי תְּרֵי אַשְׁלֵי וְקָא אָזֵל בְּיוֹמֵי נִיסָן לִמְקוֹם תִּשְׁרֵי מַהוּ דְּתֵימָא דַּוְשֵׁהּ נָקֵט וְאָזֵל קָא מַשְׁמַע לַן
תָּנוּ רַבָּנַן שְׁיָרָא שֶׁהָיְתָה מְהַלֶּכֶת בַּמִּדְבָּר וְעָמַד גַּיִס וּטְרָפָהּ וְעָמַד אֶחָד מֵהֶן וְהִצִּיל הִצִּיל לָאֶמְצַע וְאִם אָמַר אֲנִי אַצִּיל לְעַצְמִי הִצִּיל לְעַצְמוֹ
הֵיכִי דָמֵי אִי דְּיָכוֹל לְהַצִּיל אֲפִלּוּ סֵיפָא נָמֵי לָאֶמְצַע וְאִי דְּלֹא יָכוֹל לְהַצִּיל אֲפִלּוּ רֵישָׁא נָמֵי לְעַצְמוֹ
אָמַר רָמֵי בַּר חָמָא הָכָא בְּשֻׁתָּפִין עָסְקִינַן וּכְגוֹן זֶה שֻׁתָּף חוֹלֵק שֶׁלֹּא לְדַעַת חֲבֵרוֹ אֲמַר פָּלֵג לָא אֲמַר לָא פָּלֵג
רָבָא אָמַר הָכָא בְּפוֹעֲלִין עָסְקִינַן וּכְרַב דְּאָמַר רַב פּוֹעֵל יָכוֹל לַחֲזוֹר בּוֹ אֲפִלּוּ בַּחֲצִי הַיּוֹם
וְכַמָּה דְּלָא הֲדַר בֵּהּ כְּבִרְשׁוּתֵהּ דְּבַעַל הַבַּיִת דָּמֵי וְכִי הָדַר בֵּהּ טַעְמָא אַחֲרִינָא הוּא דִּכְתִיב כִּי לִי בְנֵי יִשְׂרָאֵל עֲבָדִים וְלֹא עֲבָדִים לַעֲבָדִים
רַב אָשֵׁי אָמַר כְּשֶׁיָּכוֹל לְהַצִּיל עַל יְדֵי הַדְּחָק גַּלִּי דַּעְתֵּהּ לְעַצְמוֹ לָא גַּלִּי דַּעְתֵּהּ לָאֶמְצַע
מַתְנִי' הַגּוֹזֵל שָׂדֶה מֵחֲבֵרוֹ וּנְטָלוּהָ מַסִּיקִין אִם מַכַּת מְדִינָה הִיא אוֹמֵר לוֹ הֲרֵי שֶׁלְּךָ לְפָנֶיךָ אִם מֵחֲמַת הַגַּזְלָן חַיָּב לְהַעֲמִיד לוֹ שָׂדֶה אַחֵר
גְּמָ' אָמַר רַב נַחְמָן בַּר יִצְחָק מַאן דְּתָנֵי מַסִּיקִין לָא מִשְׁתַּבַּשׁ וּמַאן דְּתָנֵי מַצִּיקִין לָא מִשְׁתַּבַּשׁ מַאן דְּתָנֵי מַצִּיקִין לָא מִשְׁתַּבַּשׁ דִּכְתִיב בְּמָצוֹר וּבְמָצוֹק
וּמַאן דְּתָנֵי מַסִּיקִין לָא מִשְׁתַּבַּשׁ דִּכְתִיב יְיָרֵשׁ הַצְּלָצַל וּמְתַרְגְּמִינַן יַחְסְנִנֵּהּ סַקָּאָה
אִם מֵחֲמַת הַגַּזְלָן חַיָּב הֵיכִי דָמֵי אִלֵּימָא דְּאַנְסוּהָ לְאַרְעָא דִידֵהּ וְלָא אֲנַסוּ כֻּלֵּי אַרְעָתָא הָא מֵרֵישָׁא שָׁמְעַתְּ מִנַּהּ אִם מַכַּת מְדִינָה הִיא כּוּ' אִי לָא לָא
לָא צְרִיכָא דְּאַחְוַי אַחְווֹיֵי לִשָּׁנָא אַחֲרִינָא הָכָא בְּמַאי עָסְקִינַן כְּגוֹן דְּאַנְסוּהּ גּוֹיִים (וְאָמְרִי) [וְאַחְוִי] לֵהּ אַחְוֹיֵי אַרְעָתֵהּ וְאַחְוִי הָהִוא בַּהֲדַיְהוּ
הָהוּא גַּבְרָא דְּאַחְוִי אַכַּרְיָא דְחִטֵּי דְּבֵי רֵישׁ גָּלוּתָא אֲתָא לְקַמֵּהּ דְּרַב נַחְמָן חַיְּבֵהּ רַב נַחְמָן לְשַׁלּוֹמֵי יָתֵב רַב יוֹסֵף אֲחוֹרֵהּ דְּרַב הוּנָא בַּר חִיָּא וְיָתֵב רַב הוּנָא בַּר חִיָּא קַמֵּהּ דְּרַב נַחְמָן אֲמַר לֵהּ רַב הוּנָא בַּר חִיָּא לְרַב נַחְמָן דִּינָא אוֹ קְנָסָא
אֲמַר לֵהּ מַתְנִיתִין הִיא דִּתְנַן אִם מֵחֲמַת הַגַּזְלָן חַיָּב לְהַעֲמִיד לוֹ שָׂדֶה וְאוֹקִמְנָא דְּאַחְוִי אַחְווֹיֵי בָּתַר דִּנְפַק אֲמַר לֵהּ רַב יוֹסֵף לְרַב הוּנָא בַּר חִיָּא מַאי נָפְקָא לָךְ מִנֵּהּ

 *** דף קיז. *** 

אִי דִּינָא אִי קְנָסָא אֲמַר לֵהּ אִי דִּינָא גָּמְרִינַן מִנֵּהּ אִי קְנָסָא לָא גָּמְרִינַן מִנֵּהּ
וּמְנָא תֵּימְרָא דְּמִקְּנָסָא לָא גָּמְרִינַן דְּתַנְיָא בָּרִאשׁוֹנָה הָיוּ אוֹמְרִים הַמְטַמֵּא וְהַמְנַסֵּךְ חָזְרוּ לוֹמַר אַף הַמְדַמֵּעַ
חָזְרוּ אִין לֹא חָזְרוּ לָא מַאי טַעְמָא לָאו מִשּׁוּם דִּקְנָסָא הוּא וּקְנָסָא לָא גָּמְרִינַן מִנֵּהּ
לָא מֵעִקָּרָא סָבְרִי לְהֶפְסֵד מְרֻבֶּה חָשְׁשׁוּ לְהֶפְסֵד מוּעָט לֹא חָשְׁשׁוּ וּלְבַסּוֹף סָבְרִי לְהֶפְסֵד מוּעָט נָמֵי חָשְׁשׁוּ
אִינִי וְהָא תָּנֵי אֲבוּהּ דְּרַבִּי אָבִין בָּרִאשׁוֹנָה הָיוּ אוֹמְרִים הַמְטַמֵּא וְהַמְדַמֵּעַ חָזְרוּ לוֹמַר אַף הַמְנַסֵּךְ חָזְרוּ אִין לֹא חָזְרוּ לָא
מַאי טַעְמָא לָאו מִשּׁוּם דְּלָא גָּמְרִינַן מִקְּנָסָא
לָא מֵעִקָּרָא סָבְרִי כְּרַבִּי אָבִין וּלְבַסּוֹף סָבְרִי כְּרַבִּי יִרְמְיָה
מֵעִקָּרָא סָבְרִי כְּרַבִּי אָבִין דְּאָמַר רַבִּי אָבִין זָרַק חֵץ מִתְּחִלַּת אַרְבַּע לְסוֹף אַרְבַּע וְקָרַע שִׁירָאִין בַּהֲלִיכָתוֹ פָּטוּר שֶׁהֲרֵי עֲקִירָה צֹרֶךְ הַנָּחָה הִיא וּמִתְחַיֵּב בְּנַפְשׁוֹ
וּלְבַסּוֹף סָבְרִי כְּרַבִּי יִרְמְיָה דְּאָמַר רַבִּי יִרְמְיָה מִשְּׁעַת הַגְבָּהָה קַנְיֵהּ אִחַיַּב לֵהּ מָמוֹן מִתְחַיֵּב בְּנַפְשׁוֹ לָא הָוֵי עַד שְׁעַת נִסּוּךְ
רַב הוּנָא בַּר יְהוּדָה אִקְּלַע לְבֵי אֶבְיוֹנֵי אֲתָא לְקַמֵּהּ דְּרָבָא אֲמַר לֵהּ כְּלוּם מַעֲשֶׂה בָּא לִידָךְ אֲמַר לֵהּ יִשְׂרָאֵל שֶׁאֲנָסוּהוּ גּוֹיִם וְהֶרְאָה מָמוֹן חֲבֵרוֹ בָּא לְיָדִי וְחִיַּבְתִּיו
אֲמַר לֵהּ אַהְדַּר עוֹבָדָא לְמָרֵהּ דְּתַנְיָא יִשְׂרָאֵל שֶׁאֲנָסוּהוּ גּוֹיִם וְהֶרְאָה מָמוֹן חֲבֵרוֹ פָּטוּר וְאִם נָטַל וְנָתַן בַּיָּד חַיָּב
אָמַר רַבָּה אִם הֶרְאָה מֵעַצְמוֹ כְּנָשָׂא וְנָתַן בַּיָּד דָּמֵי
הָהוּא גַּבְרָא דַּאֲנָסוּהוּ גּוֹיִם וְאַחְוִי אַחַמְרָא דְּרַב מָרִי בְּרֵהּ דְּרַב פִּנְחָס בְּרֵהּ דְּרַב חִסְדָּא אֲמַרוּ לֵהּ דְּרִי וְאַמְטִי בַּהֲדַן דְּרָא וְאַמְטִי בַּהֲדַיְהוּ אֲתָא לְקַמֵּהּ דְּרַב אָשֵׁי פַּטְרִנֵּהּ
אֲמַרוּ לֵהּ רַבָּנַן לְרַב אָשֵׁי וְהָתַנְיָא אִם נָשָׂא וְנָתַן בַּיָּד חַיָּב אֲמַר לְהוּ הָנֵי מִלֵּי הֵיכָא דְּלָא אוֹקְמֵהּ עִלָּוֵהּ מֵעִקָּרָא אֲבָל הֵיכָא דְּאוֹקְמֵהּ עִלָּוֵהּ מֵעִקָּרָא מִקְלֵי קַלְיֵהּ
אֵיתִיבֵהּ רַבִּי אֲבָהוּ לְרַב אָשֵׁי אָמַר לוֹ אַנָּס הוֹשֵׁט לִי פְּקִיעַ עָמִיר זֶה אוֹ אֶשְׁכּוֹל עֲנָבִים זֶה וְהוֹשִׁיט לוֹ חַיָּב הָכָא בְּמַאי עָסְקִינַן כְּגוֹן דְּקָאֵי בִּתְרֵי עֶבְרֵי נַהֲרָא
דַּיְקָא נָמֵי דְּקָתָנֵי הוֹשֵׁט וְלָא תָּנֵי תֵּן שְׁמַע מִנַּהּ
הָהוּא שׁוּתָא דַּהֲווֹ מִנְּצוּ עֲלַהּ בֵּי תְרֵי הַאי אָמַר דִּידִי הוּא וְהַאי אָמַר דִּידִי הוּא אֲזַל חַד מִנַּיְהוּ וּמַסְרַהּ לְפַרְהַגְ[בָּ]נָא דְמַלְכָּא אָמַר אַבָּיֵי יָכוֹל לוֹמַר אֲנָא כִּי מְסַרִי דִּידִי מְסַרִי אֲמַר לֵהּ רָבָא וְכׇל כְּמִנֵּהּ אֶלָּא אָמַר רָבָא מְשַׁמְּתִינַן לֵהּ עַד דְּמַיְתֵי לֵהּ וְקָאֵי בְּדִינָא
הָהוּא גַּבְרָא דַּהֲוָה בָּעֵי אַחְווֹיֵי אַתִּבְנָא דְחַבְרֵהּ אֲתָא לְקַמֵּהּ דְּרַב אֲמַר לֵהּ לָא תַּחְוֵי וְלָא תַּחְוֵי אֲמַר לֵהּ מַחְוֵינָא וּמַחְוֵינָא יָתֵב רַב כָּהֲנָא קַמֵּהּ דְּרַב שַׁמְטֵהּ לְקוֹעֵהּ מִנֵּהּ
קָרֵי רַב עִלָּוֵהּ בָּנַיִךְ עֻלְּפוּ שָׁכְבוּ בְּרֹאשׁ כׇּל חוּצוֹת כְּתוֹא מִכְמָר מָה תּוֹא זֶה כֵּיוָן שֶׁנָּפַל בְּמִכְמָר אֵין מְרַחֲמִין עָלָיו אַף מָמוֹן שֶׁל יִשְׂרָאֵל כֵּיוָן שֶׁנָּפַל בְּיַד גּוֹיִם אֵין מְרַחֲמִין עָלָיו
אֲמַר לֵהּ רַב כָּהֲנָא עַד הָאִדָּנָא הֲווֹ פָּרְסָאֵי דְּלָא קָפְדִי אַשְּׁפִיכוּת דָּמִים וְהַשְׁתָּא אִכָּא יַוְנָאֵי דְּקָפְדוּ אַשְּׁפִיכוּת דָּמִים וְאָמְרִי מַרְדִּין מַרְדִּין קוּם סַק לְאַרְעָא דְיִשְׂרָאֵל וְקַבֵּל עֲלָךְ דְּלָא תַּקְשֵׁי לְרַבִּי יוֹחָנָן שֶׁבַע שְׁנִין
אֲזַל אַשְׁכְּחֵהּ לְרֵישׁ לָקִישׁ דְּיָתֵיב וְקָא מְסַיֵּם מְתִיבְתָּא דְיוֹמָא לְרַבָּנַן אֲמַר לְהוּ רֵישׁ לָקִישׁ הֵיכָא אֲמַרוּ לֵהּ אַמַּאי אֲמַר לְהוּ הַאי קֻשְׁיָא וְהַאי קֻשְׁיָא וְהַאי פֵּרוּקָא וְהַאי פֵּרוּקָא אֲמַרוּ לֵהּ לְרֵישׁ לָקִישׁ אֲזַל רֵישׁ לָקִישׁ אֲמַר לֵהּ לְרַבִּי יוֹחָנָן אֲרִי עָלָה מִבָּבֶל לְעַיֵּן מָר בִּמְתִיבְתָּא דְּלִמְחַר
לִמְחַר אוֹתְבוּהּ בְּדָרָא קַמָּא קַמֵּהּ דְּרַבִּי יוֹחָנָן אָמַר שְׁמַעְתְּתָא וְלָא אַקְשִׁי שְׁמַעְתְּתָא וְלָא אַקְשִׁי אַנְחֲתֵהּ אֲחוֹרֵי שְׁבַע דָּרֵי עַד דְּאוֹתְבֵהּ בְּדָרָא בָּתְרָא אֲמַר לֵהּ רַבִּי יוֹחָנָן לְרַבִּי שִׁמְעוֹן בֶּן לָקִישׁ אֲרִי שֶׁאָמַרְתָּ נַעֲשָׂה שׁוּעָל
אָמַר יְהֵא רַעֲוָא דְּהָנֵי שְׁבַע דָּרֵי לִהְווֹ חִלּוּף שְׁבַע שְׁנִין דַּאֲמַר לִי רַב קָם אַכַּרְעֵהּ אֲמַר לֵהּ נֶהְדַּר מָר בְּרֵישָׁא אֲמַר שְׁמַעְתְּתָא וְאַקְשִׁי אוֹקְמֵהּ בְּדָרָא קַמָּא אָמַר שְׁמַעְתְּתָא וְאַקְשִׁי
רַבִּי יוֹחָנָן הֲוָה יָתֵב אַשְּׁבַע בִּסְתַּרְקֵי שָׁלְפִי לֵהּ חֲדָא בִּסְתַּרְקָא מִתּוּתֵהּ אֲמַר שְׁמַעְתְּתָא וְאַקְשִׁי לֵהּ עַד דְּשָׁלְפִי לֵהּ כֻּלְּהוּ בִּסְתַּרְקֵי מִתּוּתֵהּ עַד דְּיָתֵיב עַל אַרְעָא רַבִּי יוֹחָנָן גַּבְרָא סָבָא הֲוָה וּמְסָרְחִי גְּבִינֵהּ אֲמַר לְהוּ דַּלּוֹ לִי עֵינַי וְאֶחְזְיֵהּ דַּלּוֹ לֵהּ בְּמַכְחַלְתָּא דְכַסְפָּא
חֲזָא דִּפְרִיטָה שִׂפְוָתֵהּ סְבַר אַחוֹכֵי קָמְחַיֵּךְ בֵּהּ חֲלַשׁ דַּעְתֵּהּ וְנָח נַפְשֵׁהּ לִמְחַר אֲמַר לְהוּ רַבִּי יוֹחָנָן לְרַבָּנַן חָזֵיתוּ לְבַבְלָאָה הֵיכִי עָבֵד אֲמַרוּ לֵהּ דַּרְכֵּהּ הָכִי עָל לְגַבֵּי מְעָרְתָּא חֲזָא דַּהֲוָה

 *** דף קיז: *** 

הָדְרָא לֵהּ עַכְנָא אֲמַר לֵהּ עַכְנָא עַכְנָא פְּתַח פֻּמָּךְ וְיִכָּנֵס הָרַב אֵצֶל תַּלְמִיד וְלָא פְּתַח יִכָּנֵס חָבֵר אֵצֶל חָבֵר וְלָא פְּתַח יִכָּנֵס תַּלְמִיד אֵצֶל הָרַב פְּתַח לֵהּ בְּעָא רַחֲמֵי וְאוֹקְמֵהּ
אֲמַר לֵהּ אִי הֲוָה יָדַעְנָא דְּדַרְכֵּהּ דְּמָר הָכִי לָא חָלְשָׁא דַּעְתִּי הַשְׁתָּא לֵיתֵי מָר בַּהֲדַן אֲמַר לֵהּ אִי מָצֵית לְמִבְעֵי רַחֲמֵי דְּתוּ לָא שָׁכֵבְנָא אָזֵלְנָא וְאִי לָא לָא אָזֵלְנָא הוֹאִיל וַחֲלֵף שַׁעְתָּא חֲלֵף
תַּיְּרֵהּ אוֹקְמֵהּ שַׁיְלֵהּ כֹּל סְפֵקָא דַּהֲוָה לֵהּ וּפַשְׁטִינְהוּ נִהֲלֵהּ הַיְנוּ דְּאָמַר רַבִּי יוֹחָנָן דִּילְכוֹן אֲמַרִי דִּילְהוֹן הִיא
הָהוּא דְּאַחְוִי אַמְּטַכְסָא דְּרַבִּי אַבָּא יְתֵב רַבִּי אֲבָהוּ וְרַבִּי חֲנִינָא בַּר פַּפִּי וְרַבִּי יִצְחָק נַפָּחָא וְיָתֵב רַבִּי אִלְעָא גַּבַּיְהוּ
סְבוּר לְחַיּוֹבֵהּ מֵהָא דִּתְנַן דָּן אֶת הַדִּין זִכָּה אֶת הַחַיָּב וְחַיָּב אֶת הַזַּכַּאי טִמֵּא אֶת הַטָּהוֹר וְטִהֵר אֶת הַטָּמֵא מַה שֶּׁעָשָׂה עָשׂוּי וִישַׁלֵּם מִבֵּיתוֹ
אֲמַר לְהוּ רַבִּי אִלְעָא הָכִי אָמַר רַב וְהוּא שֶׁנָּשָׂא וְנָתַן בַּיָּד אָמְרִי לֵהּ זִיל לְגַבֵּי דְּרַבִּי שִׁמְעוֹן בֶּן אֶלְיָקִים וְרַבִּי אֶלְעָזָר בֶּן פְּדָת דְּדָיְנִי דִּינָא דִגְרָמֵי
אֲזַל לְגַבַּיְהוּ חַיְּבֵהּ מִמַּתְנִיתִין אִם מֵחֲמַת הַגַּזְלָן חַיָּב לְהַעֲמִיד לוֹ שָׂדֶה אַחֵר וְאוֹקִמְנָא דְּאַחְוִי אַחְווֹיֵי
הָהוּא גַּבְרָא דַּהֲוָה מִפְּקִיד לֵהּ כָּסָא דְכַסְפָּא סְלִיקוּ גַּנָּבֵי עִלָּוֵהּ שַׁקְלַהּ יַהֲבַהּ לְהוּ אֲתָא לְקַמֵּהּ דְּרַבָּה פַּטְרֵהּ אֲמַר לֵהּ אַבָּיֵי הַאי מַצִּיל עַצְמוֹ בְּמָמוֹן חֲבֵרוֹ הוּא אֶלָּא אָמַר רַב אָשֵׁי חָזֵינַן אִי אִינִישׁ אֲמִיד הוּא אַדַּעְתָּא דִידֵהּ אֲתוֹ וְאִי לָא אַדַּעְתָּא דְכַסְפָּא אֲתוֹ
הָהוּא גַּבְרָא דַּהֲוָה מִפְּקִיד גַּבֵּהּ אַרְנְקָא דְּפִדְיוֹן שְׁבוּיִים סְלִיקוּ גַּנָּבֵי עִלָּוֵהּ שַׁקְלַהּ יַהֲבַהּ נִיהֲלַיְהוּ אֲתָא לְקַמֵּהּ דְּרָבָא פַּטְרֵהּ אֲמַר לֵהּ אַבָּיֵי וְהָא מַצִּיל עַצְמוֹ בְּמָמוֹן חֲבֵרוֹ הוּא אֲמַר לֵהּ אֵין לְךָ פִּדְיוֹן שְׁבוּיִים גָּדוֹל מִזֶּה
הָהוּא גַּבְרָא דְּאַקְדֵּם וְאַסֵּק חֲמָרָא לְמַבָּרָא קַמֵּי דִּסְלִיקוּ אִינָשֵׁי בְּמַבָּרָא בָּעֵי לְאַטְבּוֹעֵי אֲתָא הָהוּא גַּבְרָא מְלַח לֵהּ לַחֲמָרָא דְּהָהוּא גַּבְרָא וְשַׁדְיֵהּ לְנַהֲרָא וּטְבַע אֲתָא לְקַמֵּהּ דְּרַבָּה פַּטְרֵהּ אֲמַר לֵהּ אַבָּיֵי וְהָא מַצִּיל עַצְמוֹ בְּמָמוֹן חֲבֵרוֹ הוּא אֲמַר לֵהּ הַאי מֵעִקָּרָא רוֹדֵף הֲוָה
רַבָּה לְטַעְמֵהּ דְּאָמַר רַבָּה רוֹדֵף שֶׁהָיָה רוֹדֵף אַחַר חֲבֵרוֹ לְהׇרְגוֹ וְשִׁיבֵּר אֶת הַכֵּלִים בֵּין שֶׁל נִרְדׇּף בֵּין שֶׁל כׇּל אָדָם פָּטוּר שֶׁהֲרֵי מִתְחַיֵּב בְּנַפְשׁוֹ
וְנִרְדׇּף שֶׁשִּׁיבֵּר אֶת הַכֵּלִים שֶׁל רוֹדֵף פָּטוּר שֶׁלֹּא יְהֵא מָמוֹנוֹ חָבִיב עָלָיו מִגּוּפוֹ אֲבָל שֶׁל כׇּל אָדָם חַיָּב דְּאָסוּר לְהַצִּיל עַצְמוֹ בְּמָמוֹן חֲבֵרוֹ
וְרוֹדֵף שֶׁהָיָה רוֹדֵף אַחַר רוֹדֵף לְהַצִּיל וְשִׁבֵּר כֵּלִים בֵּין שֶׁל נִרְדׇּף בֵּין שֶׁל כׇּל אָדָם פָּטוּר וְלֹא מִן הַדִּין אֶלָּא שֶׁאִם אִי אַתָּה אוֹמֵר כֵּן אֵין לְךָ אָדָם שֶׁמַּצִּיל אֶת חֲבֵרוֹ מִן הָרוֹדֵף
מַתְנִי' שְׁטָפָהּ נָהָר אוֹמֵר לוֹ הֲרֵי שֶׁלְּךָ לְפָנֶיךָ
גְּמָ' תָּנוּ רַבָּנַן הַגּוֹזֵל שָׂדֶה מֵחֲבֵרוֹ וּשְׁטָפָהּ נָהָר חַיָּב לְהַעֲמִיד לוֹ שָׂדֶה אַחֵר דִּבְרֵי רַבִּי אֶלְעָזָר וַחֲכָמִים אוֹמְרִים אוֹמֵר לוֹ הֲרֵי שֶׁלְּךָ לְפָנֶיךָ
בְּמַאי קָא מִפַּלְגִי רַבִּי אֶלְעָזָר דָּרֵשׁ רִבּוּיֵי וּמִעוּטֵי וְכִחֵשׁ בַּעֲמִיתוֹ (רִבּוּי) [רִבָּה] בְּפִקָּדוֹן מִעֵט כֹּל אֲשֶׁר יִשָּׁבַע עָלָיו לַשֶּׁקֶר חָזַר וְרִבָּה
רִבָּה וּמִעֵט וְרִבָּה רִבָּה הַכֹּל וּמַאי רַבִּי רַבִּי כֹּל מִלֵּי
וּמַאי מִעֵט מִעֵט שְׁטָרוֹת
וְרַבָּנַן דָּרְשִׁי כְּלָלֵי וּפְרָטֵי וְכִחֵשׁ כָּלַל בְּפִקָּדוֹן פָּרַט אוֹ מִכֹּל חָזַר וְכָלַל כְּלָל וּפְרָט וּכְלָל אִי אַתָּה דָן אֶלָּא כְעֵין הַפְּרָט
מָה הַפְּרָט דָּבָר הַמִּטַּלְטֵל וְגוּפוֹ מָמוֹן אַף כֹּל דָּבָר הַמִּטַּלְטֵל וְגוּפוֹ מָמוֹן יָצְאוּ קַרְקָעוֹת שֶׁאֵין מִטַּלְטְלִין יָצְאוּ עֲבָדִים שֶׁהֻקְּשׁוּ לְקַרְקָעוֹת יָצְאוּ שְׁטָרוֹת שֶׁאַף עַל פִּי שֶׁמִּטַּלְטְלִין אֵין גּוּפָן מָמוֹן
וְהָדְתַנְיָא הַגּוֹזֵל אֶת הַפָּרָה וּשְׁטָפָהּ נָהָר חַיָּב לְהַעֲמִיד לוֹ פָּרָה דִּבְרֵי רַבִּי אֶלְעָזָר וַחֲכָמִים אוֹמְרִים אוֹמֵר לוֹ הֲרֵי שֶׁלְּךָ לְפָנֶיךָ הָתָם בְּמַאי קָמִפַּלְגִי
אָמַר רַב פָּפָּא הָתָם בְּמַאי עָסְקִינַן כְּגוֹן שֶׁגָּזַל שָׂדֶה מֵחֲבֵרוֹ וְהָיְתָה

 *** דף קיח. *** 

פָּרָה רְבוּצָה בּוֹ וּשְׁטָפָהּ נָהָר דְּרַבִּי אֶלְעָזָר לְטַעְמֵהּ וְרַבָּנַן לְטַעְמַיְהוּ
מַתְנִי' הַגּוֹזֵל אֶת חֲבֵרוֹ אוֹ שֶׁהִלְוָה הֵימֶנּוּ אוֹ שֶׁהִפְקִיד לוֹ בַּיִּשּׁוּב לֹא יַחֲזִיר לוֹ בַּמִּדְבָּר עַל מְנָת לָצֵאת בַּמִּדְבָּר יַחֲזִיר לוֹ בַּמִּדְבָּר
גְּמָ' וּרְמִינְהוּ מִלְוָה מִשְׁתַּלֶּמֶת בְּכׇל מָקוֹם אֲבֵדָה וּפִקָּדוֹן אֵין מִשְׁתַּלְּמִין אֶלָּא בִּמְקוֹמָן אָמַר אַבָּיֵי הָכִי קָאָמַר מִלְוָה נִתְּנָה לִתָּבַע בְּכׇל מָקוֹם אֲבֵדָה וּפִקָּדוֹן לֹא נִתְּנוּ לִתָּבַע אֶלָּא בִּמְקוֹמָן
עַל מְנָת לָצֵאת בַּמִּדְבָּר פְּשִׁיטָא לָא צְרִיכָא דַּאֲמַר לֵהּ לֶהֱוֵי הַאי פִּקָּדוֹן גַּבָּךְ דַּאֲנָא לְמִדְבָּר נָפֵקְנָא וַאֲמַר לֵהּ אִיהוּ אֲנָא לְמִדְבָּר נָמֵי בָּעֵינָא לְמִפַּק אִי בָּעֵינָא לְאַהְדֹּרִינְהוּ לָךְ הָתָם מַהְדַּרְנָא לָךְ
מַתְנִי' הָאוֹמֵר לַחֲבֵרוֹ גְּזַלְתִּיךְ הִלְוִיתַנִי הִפְקַדְתָּ אֶצְלִי וְאֵינִי יוֹדֵעַ אִם הֶחְזַרְתִּי לָךְ אִם לֹא הֶחְזַרְתִּי לָךְ חַיָּב לְשַׁלֵּם אֲבָל אִם אָמַר לוֹ אֵינִי יוֹדֵעַ אִם גְּזַלְתִּיךָ אִם הִלְוִיתַנִי אִם הִפְקַדְתָּ אֶצְלִי פָּטוּר מִלְּשַׁלֵּם
גְּמָ' אִתְּמַר מָנֶה לִי בְּיָדְךָ וְהַלָּה אוֹמֵר אֵינִי יוֹדֵעַ רַב הוּנָא וְרַב יְהוּדָה אָמְרִי חַיָּב וְרַב נַחְמָן וְרַבִּי יוֹחָנָן אָמְרִי פָּטוּר
רַב הוּנָא וְרַב יְהוּדָה אָמְרִי חַיָּב בָּרִי וְשֶׁמָּא בָּרִי עָדִיף רַב נַחְמָן וְרַבִּי יוֹחָנָן אָמְרִי פָּטוּר אוֹקִי מָמוֹנָא בְּחֶזְקַת מָרֵהּ
תְּנַן אֲבָל אִם אָמַר לוֹ אֵינִי יוֹדֵעַ אִם הִלְוִיתַנִי פָּטוּר הֵיכִי דָמֵי אִלֵּימָא דְּלָא קָא תָבַע לֵהּ רֵישָׁא נָמֵי דְּלָא קָא תָבַע לֵהּ אַמַּאי חַיָּב אֶלָּא דְּקָתָבַע לֵהּ וְקָתָנֵי סֵיפָא פָּטוּר מִלְּשַׁלֵּם
לָא לְעוֹלָם דְּלָא קָא תָבַע לֵהּ וְרֵישָׁא בְּבָא לָצֵאת יְדֵי שָׁמַיִם
אִתְּמַר נָמֵי אָמַר רַבִּי חִיָּא בַּר אַבָּא אָמַר רַבִּי יוֹחָנָן הָאוֹמֵר לַחֲבֵרוֹ מָנֶה לִי בְּיָדְךָ וְהַלָּה אוֹמֵר אֵינִי יוֹדֵעַ חַיָּב בְּבָא לָצֵאת יְדֵי שָׁמַיִם
מַתְנִי' הַגּוֹנֵב טָלֶה מִן הָעֵדֶר וְהֶחְזִירוֹ וּמֵת אוֹ נִגְנַב חַיָּב בְּאַחְרָיוּתוֹ לֹא יָדְעוּ בְּעָלִים לֹא בִּגְנֵבָתוֹ וְלֹא בַּחֲזִירָתוֹ וּמָנוּ אֶת הַצֹּאן וּשְׁלֵמָה הִיא פָּטוּר
גְּמָ' אָמַר רַב לְדַעַת צָרִיךְ דַּעַת שֶׁלֹּא לְדַעַת מִנְיָן פּוֹטֵר וְכִי קָתָנֵי וּמָנוּ אֶת הַצֹּאן וְהִיא שְׁלֵמָה אַסֵּיפָא
וּשְׁמוּאֵל אָמַר בֵּין לְדַעַת בֵּין שֶׁלֹּא לְדַעַת מִנְיָן פּוֹטֵר וְכִי קָתָנֵי וּמָנוּ וְהִיא שְׁלֵמָה פָּטוּר אַכֻּלַּהּ
וְרַבִּי יוֹחָנָן אוֹמֵר לְדַעַת מִנְיָן פּוֹטֵר שֶׁלֹּא לְדַעַת אֲפִלּוּ מִנְיָן נָמֵי לָא צְרִיךְ וְכִי קָתָנֵי וּמָנוּ אֶת הַצֹּאן וְהִיא שְׁלֵמָה אַרֵישָׁא
רַב חִסְדָּא אָמַר לְדַעַת מִנְיָן פּוֹטֵר שֶׁלֹּא לְדַעַת צָרִיךְ דַּעַת וְכִי קָתָנֵי וּמָנוּ אֶת הַצֹּאן וְהִיא שְׁלֵמָה אַרֵישָׁא
אָמַר רָבָא

 *** דף קיח: *** 

מַאי טַעְמָא דְּרַב חִסְדָּא הוֹאִיל וְאַנְקְטַהּ נִגְרֵי בָּרָיָתָא
וּמִי אָמַר רָבָא הָכִי וְהָאָמַר רָבָא הַאי מַאן דְּחַזְיֵהּ לְחַבְרֵהּ דְּאַגְבַּהּ אִמְּרָא מֵעֶדְרָא דִידֵהּ וּרְמָא בֵּהּ קָלָא וְשַׁדְיֵהּ וְלָא יְדַע אִי הֲדַרָה אִי לָא הֲדַרָה וּמֵת אוֹ נִגְנַב חַיָּב בְּאַחְרָיוּתוֹ
מַאי לָאו אַף עַל גַּב דִּמְנִי לָא דְּלָא מְנִי
וּמִי אָמַר רַב הָכִי וְהָאָמַר רַב הֶחְזִירוֹ לְעֵדֶר שֶׁבַּמִּדְבָּר יָצָא אָמַר רַב חָנָן בַּר אַבָּא מוֹדֶה רַב בִּרְקוֹעָתָא
לֵימָא כְּתַנָּאֵי הַגּוֹנֵב טָלֶה מִן הָעֵדֶר וְסֶלַע מִן הַכִּיס לִמְקוֹם שֶׁגָּנַב יַחֲזִיר דִּבְרֵי רַבִּי יִשְׁמָעֵאל רַבִּי עֲקִיבָא אוֹמֵר צָרִיךְ דַּעַת בְּעָלִים
סַבְרוּהָ דְּכֻלֵּי עָלְמָא אִית לְהוּ דְּרַבִּי יִצְחָק דְּאָמַר רַבִּי יִצְחָק אָדָם עָשׂוּי לְמַשְׁמֵשׁ בְּכִיסוֹ בְּכׇל שָׁעָה מַאי לָאו בְּסֶלַע לְדַעַת וּבִפְלֻגְתָּא דְּרַב וּשְׁמוּאֵל
לָא בְּטָלֶה שֶׁלֹּא לְדַעַת וּבִפְלֻגְתָּא דְּרַב חִסְדָּא וְרַבִּי יוֹחָנָן
אָמַר רַב זְבִיד מִשְּׁמֵהּ דְּרָבָא בְּשׁוֹמֵר שֶׁגָּנַב מֵרְשׁוּת בְּעָלִים כֻּלֵּי עָלְמָא לָא פְּלִיגִי כִּדְרַב חִסְדָּא וְהָכָא בְּשׁוֹמֵר שֶׁגָּנַב מֵרְשׁוּתוֹ שֶׁיַּחֲזִיר לִמְקוֹם שֶׁגָּנַב קָמִפַּלְגִי רַבִּי עֲקִיבָא סָבַר כָּלְתָה לוֹ שְׁמִירָתוֹ וְרַבִּי יִשְׁמָעֵאל סָבַר לֹא כָּלְתָה לוֹ שְׁמִירָתוֹ
לֵימָא מִנְיָן פּוֹטֵר תַּנָּאֵי הִיא דְּתַנְיָא הַגּוֹזֵל אֶת חֲבֵרוֹ וְהִבְלִיעַ לוֹ בְּחֶשְׁבּוֹן תָּנֵי חֲדָא יָצָא וְתַנְיָא אִדַּךְ לֹא יָצָא
סַבְרוּהָ דְּכֻלֵּי עָלְמָא אִית לְהוּ דְּרַבִּי יִצְחָק דְּאָמַר אָדָם עָשׂוּי לְמַשְׁמֵשׁ בְּכִיסוֹ בְּכׇל שָׁעָה וְשָׁעָה מַאי לָאו בְּהָא קָמִפַּלְגִי דְּמַאן דְּאָמַר יָצָא סָבַר מִנְיָן פּוֹטֵר וּמַאן דְּאָמַר לֹא יָצָא סָבַר מִנְיָן אֵינוֹ פּוֹטֵר
אָמְרִי אִי סְבִירָא לַן כְּרַבִּי יִצְחָק כֻּלֵּי עָלְמָא לָא פְּלִיגִי דְּמִנְיָן פּוֹטֵר אֶלָּא בִּדְרַבִּי יִצְחָק קָמִפַּלְגִי מָר אִית לֵהּ דְּרַבִּי יִצְחָק וּמָר לֵית לֵהּ דְּרַבִּי יִצְחָק
וְאִי בָּעֵית אֵימָא דְּכֻלֵּי עָלְמָא אִית לְהוּ דְּרַבִּי יִצְחָק וְלָא קַשְׁיָא הָא דִּמְנִי וּרְמָא לֵהּ בְּכִיסֵהּ וְהָא דִּמְנִי וּרְמָא לִידֵהּ
וְאִיבָּעֵית אֵימָא אִדֵּי וְאִדֵּי דִּמְנִי וּרְמָא בְּכִיסֵהּ הָא דְּאִית לֵהּ זוּזֵי אַחֲרִינֵי בְּכִיסֵהּ הָא דְּלֵית לֵהּ זוּזֵי אַחֲרִינֵי בְּכִיסֵהּ
מַתְנִי' אֵין לוֹקְחִין מִן הָרוֹעִים צֶמֶר וְחָלָב וּגְדָיִים וְלֹא מִשּׁוֹמְרֵי פֵרוֹת עֵצִים וּפֵרוֹת
אֲבָל לוֹקְחִין מִן הַנָּשִׁים כְּלֵי צֶמֶר בִּיהוּדָה וּכְלֵי פִשְׁתָּן בַּגָּלִיל וַעֲגָלִים בַּשָּׁרוֹן וְכֻלָּן שֶׁאָמְרוּ לְהַטְמִין אָסוּר וְלוֹקְחִין בֵּיצִים וְתַרְנְגוֹלִין מִכׇּל מָקוֹם
גְּמָ' תָּנוּ רַבָּנַן אֵין לוֹקְחִין מִן הָרוֹעִים לֹא עִזִּים וְלֹא גְּדָיִים וְלֹא גִּזִּין וְלֹא תְּלוּשִׁין שֶׁל צֶמֶר אֲבָל לוֹקְחִין מֵהֶן תְּפוּרִין מִפְּנֵי שֶׁהֵן שֶׁלָּהֶן וְלוֹקְחִין מֵהֶן חָלָב וּגְבִינָה בַּמִּדְבָּר וְלֹא בַּיִּשּׁוּב
וְלוֹקְחִין מֵהֶן אַרְבַּע וְחָמֵשׁ צֹאן אַרְבַּע וְחָמֵשׁ גִּזִּין אֲבָל לֹא שְׁתֵּי צֹאן וְלֹא שְׁתֵּי גִזִּין
רַבִּי יְהוּדָה אוֹמֵר בַּיָּתוֹת לוֹקְחִין מֵהֶן מִדְבָּרִיּוֹת אֵין לוֹקְחִין מֵהֶן כְּלָלוֹ שֶׁל דָּבָר כֹּל שֶׁהָרוֹעֶה מוֹכֵר וּבַעַל הַבַּיִת מַרְגִּישׁ בּוֹ לוֹקְחִין מֵהֶן אֵין מַרְגִּישׁ בּוֹ אֵין לוֹקְחִין מֵהֶן
אָמַר מָר לוֹקְחִין מֵהֶן אַרְבַּע וְחָמֵשׁ צֹאן אַרְבַּע וְחָמֵשׁ גִּזִּין הַשְׁתָּא יֵשׁ לוֹמַר אַרְבַּע זָבְנִינַן חָמֵשׁ מִבַּעְיָא אָמַר רַב חִסְדָּא אַרְבַּע מִתּוֹךְ חָמֵשׁ וְאִכָּא דְּאָמְרִי אָמַר רַב חִסְדָּא אַרְבַּע מֵעֵדֶר קָטָן וְחָמֵשׁ מֵעֵדֶר גָּדוֹל
הָא גוּפָא קַשְׁיָא אָמְרַתְּ אַרְבַּע וְחָמֵשׁ צֹאן אַרְבַּע וְחָמֵשׁ גִזִּין אַרְבַּע וְחָמֵשׁ אִין אֲבָל שָׁלֹשׁ לָא אֵימָא סֵיפָא אֲבָל לֹא שְׁתֵּי צֹאן הָא שָׁלֹשׁ זָבְנִינַן
לָא קַשְׁיָא הָא בְּבָרְיָתָא הָא בִּכְחִישָׁתָא
רַבִּי יְהוּדָה אוֹמֵר בַּיָּתוֹת לוֹקְחִין מֵהֶן מִדְבָּרִיּוֹת אֵין לוֹקְחִין מֵהֶן כּוּ' אִבַּעְיָא לְהוּ רַבִּי יְהוּדָה אַרֵישָׁא קָאֵי וּלְחֻמְרָא אוֹ דִלְמָא אַסֵּיפָא קָאֵי וּלְקֻלָּא
אַרֵישָׁא קָאֵי וּלְחֻמְרָא דְּאָמַר לוֹקְחִין מֵהֶן אַרְבַּע וְחָמֵשׁ צֹאן הָנֵי מִלֵּי בַּיָּתוֹת אֲבָל מִדְבָּרִיּוֹת אֲפִלּוּ אַרְבַּע וְחָמֵשׁ לֹא אוֹ דִלְמָא אַסֵּיפָא קָאֵי וּלְקֻלָּא דְּאָמַר אֲבָל לֹא שְׁתֵּי צֹאן וְלֹא שְׁתֵּי גִזִּין הָנֵי מִלֵּי מִדְבָּרִיּוֹת אֲבָל בַּיָּתוֹת שְׁתַּיִם נָמֵי לוֹקְחִין
תָּא שְׁמַע דְּתַנְיָא רַבִּי יְהוּדָה אוֹמֵר לוֹקְחִין בַּיָּתוֹת מֵהֶן וְאֵין לוֹקְחִין מֵהֶן מִדְבָּרִיּוֹת וּבְכׇל מָקוֹם לוֹקְחִין מֵהֶן אַרְבַּע וְחָמֵשׁ צֹאן

 *** דף קיט. *** 

מִדְּאָמַר בְּכׇל מָקוֹם שְׁמַע מִנַּהּ אַסֵּיפָא קָאֵי וּלְקֻלָּא שְׁמַע מִנַּהּ
וְלֹא מִשּׁוֹמְרֵי פֵרוֹת כּוּ' רַב זָבֵן שְׁבִישָׁתָא מֵאֲרִיסָא אֲמַר לֵהּ אַבָּיֵי וְהָא תְּנַן וְלֹא מִשּׁוֹמְרֵי פֵרוֹת עֵצִים וּפֵרוֹת אֲמַר לֵהּ הָנֵי מִלֵּי בְּשׁוֹמֵר דְּלֵית לֵהּ בְּגוּפָא דְאַרְעָא מִדֵּי אֲבָל אָרִיס דְּאִית לֵהּ בְּגַוֵּהּ אֵימָא מִדְּנַפְשֵׁהּ קָא מְזַבֵּן
תָּנוּ רַבָּנַן שׁוֹמְרֵי פֵרוֹת לוֹקְחִין מֵהֶן כְּשֶׁהֵן יוֹשְׁבִין וּמוֹכְרִין וְהַסַּלִּין לִפְנֵיהֶם וְטוּרְטָנֵי לִפְנֵיהֶם וְכֻלָּן שֶׁאָמְרוּ הַטְמֵן אָסוּר לוֹקְחִין מֵהֶן מִפֶּתַח הַגִּנָּה אֲבָל לֹא מֵאֲחוֹרֵי הַגִּנָּה
אִתְּמַר גַּזְלָן מֵאֵימַת מֻתָּר לִקְנוֹת הֵימֶנּוּ רַב אָמַר עַד שֶׁתְּהֵא רֹב מִשֶּׁלּוֹ וּשְׁמוּאֵל אָמַר אֲפִלּוּ מִעוּט שֶׁלּוֹ
אוֹרִי לֵהּ רַב יְהוּדָה לְאַדָּא דַּיָּלָא כְּדִבְרֵי הָאוֹמֵר אֲפִלּוּ מִעוּט שֶׁלּוֹ
מָמוֹן מָסוֹר רַב הוּנָא וְרַב יְהוּדָה חַד אָמַר מֻתָּר לְאַבְּדוֹ בַּיָּד וְחַד אָמַר אָסוּר לְאַבְּדוֹ בַּיָּד
מַאן דְּאָמַר מֻתָּר לְאַבְּדוֹ בַּיָּד לֹא יְהֵא מָמוֹנוֹ חָמוּר מִגּוּפוֹ וּמַאן דְּאָמַר אָסוּר לְאַבְּדוֹ דִּלְמָא הָוֵה לֵהּ זַרְעָא מְעַלְּיָא וּכְתִיב יָכִין רָשָׁע וְצַדִּיק יִלְבַּשׁ
רַב חִסְדָּא הֲוָה לֵהּ הָהוּא אֲרִיסָא דַּהֲוָה תָּקֵל וְיָהֵב תָּקֵל וְשָׁקֵל סַלְּקֵהּ קְרָא אַנַּפְשֵׁהּ וְצָפוּן לַצַּדִּיק חֵיל חוֹטֵא
כִּי מַה תִּקְוַת חָנֵף כִּי יִבְצָע כִּי יֵשֶׁל אֱלוֹהַּ נַפְשׁוֹ רַב הוּנָא וְרַב חִסְדָּא חַד אָמַר נַפְשׁוֹ דְּנִגְזָל וְחַד אָמַר נַפְשׁוֹ שֶׁל גַּזְלָן
מַאן דְּאָמַר נַפְשׁוֹ שֶׁל נִגְזָל דִּכְתִיב כֵּן אׇרְחוֹת כׇּל בֹּצֵעַ בָּצַע אֶת נֶפֶשׁ בְּעָלָיו יִקָּח מַאן דְּאָמַר נַפְשׁוֹ שֶׁל גַּזְלָן דִּכְתִיב אַל תִּגְזׇל דַּל כִּי דַּל הוּא וְאַל תְּדַכֵּא עָנִי בַשָּׁעַר כִּי ה' יָרִיב רִיבָם וְקָבַע אֶת קֹבְעֵיהֶם נָפֶשׁ
וְאִדַּךְ נָמֵי הָכְתִיב נֶפֶשׁ בְּעָלָיו יִקָּח מַאי בְּעָלָיו בְּעָלָיו דְּהַשְׁתָּא
וְאִדַּךְ נָמֵי הָכְתִיב וְקָבַע אֶת קֹבְעֵיהֶם נָפֶשׁ מָה טַעַם קָאָמַר מָה טַעַם וְקָבַע אֶת קֹבְעֵיהֶם מִשּׁוּם דְּקָבְעִי נֶפֶשׁ
אָמַר רַבִּי יוֹחָנָן כׇּל הַגּוֹזֵל אֶת חֲבֵרוֹ שָׁוֶה פְּרוּטָה כְּאִלּוּ נוֹטֵל נִשְׁמָתוֹ מִמֶּנּוּ שֶׁנֶּאֱמַר כֵּן אׇרְחוֹת כׇּל בֹּצֵעַ בָּצַע אֶת נֶפֶשׁ בְּעָלָיו יִקָּח וְאוֹמֵר וְאָכַל קְצִירְךָ וְלַחְמֶךָ בָּנֶיךָ וּבְנֹתֶיךָ
וְאוֹמֵר מֵחֲמַס בְּנֵי יְהוּדָה אֲשֶׁר שָׁפְכוּ דָם נָקִי בְּאַרְצָם וְאוֹמֵר אֶל שָׁאוּל וְאֶל בֵּית הַדָּמִים עַל אֲשֶׁר הֵמִית אֶת הַגִּבְעֹנִים
מַאי וְאוֹמֵר וְכִי תֵּימָא נֶפֶשׁ דִּידֵהּ אֲבָל נֶפֶשׁ בָּנָיו וּבְנוֹתָיו לָא תָּא שְׁמַע בְּשַׂר בָּנָיו וּבְנוֹתָיו
וְכִי תֵּימָא הָנֵי מִלֵּי הֵיכָא דְּלָא יָהֵב דְּמֵי אֲבָל הֵיכָא דְּיָהֵב דְּמֵי לָא תָּא שְׁמַע מֵחֲמַס בְּנֵי יְהוּדָה אֲשֶׁר שָׁפְכוּ דָם נָקִי (בְּאַרְצְכֶם) [בְּאַרְצָם]
וְכִי תֵּימָא הָנֵי מִלֵּי הֵיכָא דְּקָעָבֵד בְּיָדַיִם אֲבָל גְּרָמָא לָא תָּא שְׁמַע אֶל שָׁאוּל וְאֶל בֵּית הַדָּמִים [עַל] אֲשֶׁר הֵמִית אֶת הַגִּבְעֹנִים וְכִי הֵיכָן מָצִינוּ שֶׁהָרַג שָׁאוּל אֶת הַגִּבְעוֹנִים אֶלָּא מִתּוֹךְ שֶׁהָרַג נֹב עִיר הַכֹּהֲנִים שֶׁהָיוּ מַסְפִּיקִין לָהֶן מַיִם וּמָזוֹן מַעֲלֶה עָלָיו הַכָּתוּב כְּאִלּוּ הֲרָגָן
אֲבָל לוֹקְחִין מִן הַנָּשִׁים תָּנוּ רַבָּנַן לוֹקְחִין מִן הַנָּשִׁים כְּלֵי צֶמֶר בִּיהוּדָה וּכְלֵי פִשְׁתָּן בַּגָּלִיל אֲבָל לֹא יֵינוֹת וּשְׁמָנִים וּסְלָתוֹת וְלֹא מִן הָעֲבָדִים וְלֹא מִן הַתִּינוֹקוֹת אַבָּא שָׁאוּל אוֹמֵר מוֹכֶרֶת אִשָּׁה בְּאַרְבָּעָה וַחֲמִשָּׁה דִּינָרִ[ין] כְּדֵי לַעֲשׂוֹת כִּפָּה לְרֹאשָׁהּ וְכֻלָּן שֶׁאָמְרוּ לְהַטְמִין אָסוּר
גַּבָּאֵי צְדָקָה לוֹקְחִין מֵהֶן דָּבָר מוּעָט אֲבָל לֹא דָּבָר מְרֻבֶּה
וְהַבַּדָּדִין לוֹקְחִין מֵהֶן זֵתִים בְּמִדָּה וְשֶׁמֶן בְּמִדָּה אֲבָל לֹא זֵיתִים בְּמוּעָט וְשֶׁמֶן בְּמוּעָט רַבָּן שִׁמְעוֹן בֶּן גַּמְלִיאֵל אוֹמֵר לוֹקְחִין מִנָּשִׁים זֵיתִים בְּמוּעָט בַּגָּלִיל הָעֶלְיוֹן שֶׁפְּעָמִים אָדָם בּוֹשׁ לִמְכּוֹר עַל פֶּתַח בֵּיתוֹ וְנוֹתֵן לְאִשְׁתּוֹ וּמוֹכֶרֶת
רָבִינָא אִקְּלַע לְבֵי מָחוֹזָא אֲתוֹ נְשֵׁי דְּבֵי מָחוֹזָא רְמוֹ קַמֵּהּ כַּבְלֵי וְשֵׁירֵי קַבֵּל מִנַּיְהוּ אֲמַר לֵהּ רַבָּה תּוֹסְפָאָה לְרָבִנָא וְהָתַנְיָא גַּבָּאֵי צְדָקָה מְקַבְּלִין מֵהֶן דָּבָר מוּעָט אֲבָל לֹא דָּבָר מְרֻבֶּה אֲמַר לֵהּ הָנֵי לִבְנֵי מָחוֹזָא דָּבָר מוּעָט נִינְהוּ
מַתְנִי' מוֹכִין שֶׁהַכּוֹבֵס מוֹצִיא הֲרֵי אֵלּוּ שֶׁלּוֹ וְהַסּוֹרֵק מוֹצִיא הֲרֵי אֵלּוּ שֶׁל בַּעַל הַבַּיִת כּוֹבֵס נוֹטֵל שְׁלֹשָׁה חוּטִין וְהֵן שֶׁלּוֹ יָתֵר מִכֵּן הֲרֵי אֵלּוּ שֶׁל בַּעַל הַבַּיִת אִם הָיָה שָׁחוֹר עַל גַּבֵּי הַלָּבָן נוֹטֵל אֶת הַכֹּל וְהֵן שֶׁלּוֹ
הַחַיָּט שֶׁשִּׁיֵּר אֶת הַחוּט כְּדֵי לִתְפֹּר בּוֹ וּמַטְלֵת שֶׁהִיא שָׁלֹשׁ עַל שָׁלֹשׁ הֲרֵי אֵלּוּ שֶׁל בַּעַל הַבַּיִת מָה שֶׁהֶחָרָשׁ מוֹצִיא בְּמַעֲצָד הֲרֵי אֵלּוּ שֶׁלּוֹ וּבְכַשִּׁיל שֶׁל בַּעַל הַבַּיִת וְאִם הָיָה עוֹשֶׂה אֵצֶל בַּעַל הַבַּיִת אַף הַנְּסָרִים שֶׁל בַּעַל הַבַּיִת
גְּמָ' תָּנוּ רַבָּנַן לוֹקְחִין מוֹכִין מִן הַכּוֹבֵס מִפְּנֵי שֶׁהֵן שֶׁלּוֹ הַכּוֹבֵס נוֹטֵל שְׁנֵי חוּטִין הָעֶלְיוֹנִים וְהֵן שֶׁלּוֹ

 *** דף קיט: *** 

וְלֹא יָטִיל בּוֹ יוֹתֵר מִשְּׁלֹשָׁה חֻבִּין וְלֹא יִסְרֹק הַבֶּגֶד לְשִׁתְיוֹ אֶלָּא לְעֶרְבּוֹ וּמַשְׁוֵהוּ לְאׇרְכּוֹ אֲבָל לֹא לְרׇחְבּוֹ וְאִם בָּא לְהַשְׁווֹתוֹ עַד טֶפַח רַשַּׁאי
אָמַר מָר שְׁנֵי חוּטִין וְהָאֲנַן תְּנַן שָׁלֹשׁ לָא קַשְׁיָא הָא בְּאַלִּימֵי וְהָא בְּקַטִּינֵי
וְלֹא יִסְרֹק הַבֶּגֶד לְשִׁתְיוֹ אֶלָּא לְעֶרְבּוֹ וְהָתַנְיָא אִפְּכָא לָא קַשְׁיָא הָא בִּגְלִימָא הָא בְּסַרְבָּלָא
וְלֹא יָטִיל בּוֹ יוֹתֵר מִשְּׁלֹשָׁה חֻבִּין בָּעֵי רַבִּי יִרְמְיָה אַמְטוֹיֵי וְאֵתוֹיֵי חַד אוֹ דִּלְמָא אַמְטוֹיֵי וְאֵתוֹיֵי תְּרֵי תֵּקוּ
וּמַשְׁוֵהוּ לְאׇרְכּוֹ אֲבָל לֹא לְרׇחְבּוֹ וְהָתַנְיָא אִפְּכָא לָא קַשְׁיָא הָא בִּגְלִימָא הָא בְּהֶמְיָנֵי
תָּנוּ רַבָּנַן אֵין לוֹקְחִין מִן הַסּוֹרֵק מוֹכִין מִפְּנֵי שֶׁאֵינוֹ שֶׁלּוֹ וּבִמְקוֹם שֶׁנָּהֲגוּ לִהְיוֹת שֶׁלּוֹ לוֹקְחִין וּבְכׇל מָקוֹם לוֹקְחִין מֵהֶן כַּר מָלֵא מוֹכִין וְכֶסֶת מְלֵאָה מוֹכִין מַאי טַעְמָא קְנָנְהוּ בְּשִׁנּוּי
תָּנוּ רַבָּנַן אֵין לוֹקְחִין מִגַּרְדִּי לֹא אִירִין וְלֹא נִירִין וְלֹא פּוּנְקָלִין וְלֹא שִׁיּוּרֵי פַּקְעִיּוֹת
אֲבָל לוֹקְחִין מֵהֶן בֶּגֶד מְנֻמָּר עֵרֶב וּשְׁתִי טְוִי וְאָרִיג
אָמְרִי הַשְׁתָּא טְוִי שָׁקְלִי אָרוּג מִבַּעְיָא מַאי אָרִיג תִּיכֵי
תָּנוּ רַבָּנַן אֵין לוֹקְחִין מִן הַצַּבָּע לֹא אֹתוֹת וְלֹא דֻּגְמוֹת וְלֹא תְּלוּשִׁים שֶׁל צֶמֶר אֲבָל לוֹקְחִין מֵהֶן בֶּגֶד צָבוּעַ טְוִי בְּגָדִים הַשְׁתָּא טְוִי שָׁקֵל בְּגָדִים מִבַּעְיָא מַאי בְּגָדִים נַמְטֵי
תָּנוּ רַבָּנַן הַנּוֹתֵן עוֹרוֹת לְעַבְּדָן הַקִּצּוּעִין וְהַתְּלוּשִׁין הֲרֵי אֵלּוּ שֶׁל בַּעַל הַבַּיִת וְהָעוֹלֶה וּמִשַּׁטֵּף בְּמַיִם הֲרֵי אֵלּוּ שֶׁלּוֹ
אִם הָיָה שָׁחוֹר [וְכוּ'] אָמַר רַב יְהוּדָה קַצָּרָא שְׁמֵהּ וְקַצְרָא שָׁקֵל לֵהּ אָמַר רַב יְהוּדָה הַכֹּל עוֹלִין לְמִנְיַן תְּכֵלֶת וְיִצְחָק בְּרִי קָפֵד עֲלַיְהוּ
הַחַיָּט שֶׁשִּׁיֵּר (מִן) [אֶת] הַחוּט כּוּ' וְכַמָּה לִתְפֹּר אָמַר רַב אַסִּי מְלֹא מַחַט חוּץ לַמַּחַט אִבַּעְיָא לְהוּ מְלֹא מַחַט וְחוּץ לַמַּחַט כִּמְלֹא מַחַט אוֹ דִלְמָא מְלֹא מַחַט וְחוּץ לַמַּחַט מַשֶּׁהוּ
תָּא שְׁמַע דְּתַנְיָא הַחַיָּט שֶׁשִּׁיֵּר אֶת הַחוּט פָּחוֹת מִכְּדֵי לִתְפֹּר בּוֹ וּמַטְלֵת שֶׁהִיא פְּחוּתָה מִשָּׁלֹשׁ עַל שָׁלֹשׁ בִּזְמַן שֶׁבַּעַל הַבַּיִת מַקְפִּיד עֲלֵיהֶן הֲרֵי אֵלּוּ שֶׁל בַּעַל הַבַּיִת אֵין בַּעַל הַבַּיִת מַקְפִּיד עֲלֵיהֶן הֲרֵי אֵלּוּ שֶׁלּוֹ
אִי אָמְרַתְּ בִּשְׁלָמָא מְלֹא מַחַט וְחוּץ לַמַּחַט כִּמְלֹא מַחַט פָּחוֹת מִכָּאן חֲזֵי לְסִכְּתָא אֶלָּא אִי אָמְרַתְּ מְלֹא מַחַט וְחוּץ לַמַּחַט מַשֶּׁהוּ פָּחוֹת מִכָּאן לְמַאי חֲזֵי
אֶלָּא שְׁמַע מִנַּהּ מְלֹא מַחַט וְחוּץ לַמַּחַט כִּמְלֹא מַחַט שְׁמַע מִנַּהּ
מַה שֶּׁהֶחָרָשׁ כּוּ' וּרְמִינְהִי מַה שֶּׁהֶחָרָשׁ מוֹצִיא בְּמַעֲצָד וְהַנִּפְסָק בִּמְגֵרָה הֲרֵי אֵלּוּ שֶׁל בַּעַל הַבַּיִת וְהַיּוֹצֵא מִתַּחַת מַקְדֵּחַ וּמִתַּחַת רָהִיטְנֵי וְהַנִּגְרָר בִּמְגֵרָה הֲרֵי אֵלּוּ שֶׁלּוֹ
אָמַר רָבָא בְּאַתְרָא דְּתַנָּא דִּידַן אִכָּא תַּרְתֵּי חֲצִינֵי לְרַבָּתִי קָרֵי לַהּ כַּשִּׁיל וּלְזוּטַרְתִּי קָרֵי לַהּ מַעֲצָד בְּאַתְרָא דְּתַנָּא בָּרָא חַד הוּא דְּאִכָּא וְקָרוּ לַהּ מַעֲצָד
וְאִם הָיָה עוֹשֶׂה אֵצֶל כּוּ' תָּנוּ רַבָּנַן מְסַתְּתֵי אֲבָנִים אֵין בָּהֶם מִשּׁוּם גָּזֵל מְפַסְּגֵי אִילָנוֹת מְפַסְּגֵי גְפָנִים מְנַקְּפֵי הִיגֵי מְנַכְּשִׁי זְרָעִים וְעוֹדְרֵי יְרָקוֹת בִּזְמַן שֶׁבַּעַל הַבַּיִת מַקְפִּיד עֲלֵיהֶם יֵשׁ בָּהֶן מִשּׁוּם גָּזֵל אֵין בַּעַל הַבַּיִת מַקְפִּיד עֲלֵיהֶן הֲרֵי אֵלּוּ שֶׁלּוֹ
אָמַר רַב יְהוּדָה כְּשׁוּת וַחֲזִיז אֵין בָּהֶם מִשּׁוּם גָּזֵל בְּאַתְרָא דְּקָפְדִי יֵשׁ בָּהֶן מִשּׁוּם גָּזֵל אָמַר רָבִינָא וּמָתָא מַחְסֵיָא אַתְרָא דְּקָפְדִי הוּא
הֲדַרַן עֲלָךְ הַגּוֹזֵל בָּתְרָא וּסְלִיקָא לַהּ מַסֶּכֶת בָּבָא קַמָּא
