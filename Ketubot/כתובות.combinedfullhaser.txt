
 *** דף ב. *** 

מַתְנִי' בְּתוּלָה נִשֵּׂאת לַיּוֹם הָרְבִיעִי וְאַלְמָנָה לַיּוֹם הַחֲמִישִׁי שֶׁפְּעָמִים בְּשַׁבָּת בָּתֵּי דִינִין יוֹשְׁבִין בָּעֲיָרוֹת בַּיּוֹם הַשֵּׁנִי וּבַיּוֹם הַחֲמִישִׁי שֶׁאִם הָיָה לוֹ טַעֲנַת בְּתוּלִים הָיָה מַשְׁכִּים לְבֵית דִּין
גְּמָ' אָמַר רַב יוֹסֵף אָמַר רַב יְהוּדָה אָמַר שְׁמוּאֵל מִפְּנֵי מָה אָמְרוּ בְּתוּלָה נִשֵּׂאת לַיּוֹם הָרְבִיעִי לְפִי שֶׁשָּׁנִינוּ הִגִּיעַ זְמַן וְלֹא נִשְּׂאוּ אוֹכְלוֹת מִשֶּׁלּוֹ וְאוֹכְלוֹת בִּתְרוּמָה
יָכוֹל הִגִּיעַ זְמַן בְּאֶחָד בְּשַׁבָּת יְהֵא מַעֲלֶה לָהּ מְזוֹנוֹת לְכָךְ שָׁנִינוּ בְּתוּלָה נִשֵּׂאת לַיּוֹם הָרְבִיעִי
אָמַר רַב יוֹסֵף מָרֵהּ דְּאַבְרָהָם תָּלֵי תַּנְיָא בִּדְלָא תַּנְיָא הֵי תַּנְיָא וְהֵי לָא תַּנְיָא הָא תַּנְיָא וְהָא תַּנְיָא אֶלָּא תָּלֵי תַּנְיָא דִּמְפָרֵשׁ טַעְמָא בִּדְתַנְיָא דְּלָא מְפָרֵשׁ טַעְמָא
אֶלָּא אִי אִתְּמַר הָכִי אִתְּמַר אָמַר רַב יְהוּדָה אָמַר שְׁמוּאֵל מִפְּנֵי מָה אָמְרוּ בְּתוּלָה נִשֵּׂאת לַיּוֹם הָרְבִיעִי שֶׁאִם הָיָה לוֹ טַעֲנַת בְּתוּלִים הָיָה מַשְׁכִּים לְבֵית דִּין וְתִנָּשֵׂא בְּאֶחָד בְּשַׁבָּת שֶׁאִם הָיָה לוֹ טַעֲנַת בְּתוּלִים הָיָה מַשְׁכִּים לְבֵית דִּין שָׁקְדוּ חֲכָמִים עַל תַּקָּנַת בְּנוֹת יִשְׂרָאֵל שֶׁיְּהֵא טוֹרֵחַ בִּסְעוּדָה שְׁלֹשָׁה יָמִים אֶחָד בְּשַׁבָּת וְשֵׁנִי בַּשַּׁבָּת וּשְׁלִישִׁי בַּשַּׁבָּת וּבָרְבִיעִי כּוֹנְסָהּ
וְעַכְשָׁו שֶׁשָּׁנִינוּ שָׁקְדוּ אוֹתָהּ שֶׁשָּׁנִינוּ הִגִּיעַ זְמַן וְלֹא נִשְּׂאוּ אוֹכְלוֹת מִשֶּׁלּוֹ וְאוֹכְלוֹת בִּתְרוּמָה הִגִּיעַ זְמַן בְּאֶחָד בְּשַׁבָּת מִתּוֹךְ שֶׁאֵינוֹ יָכוֹל לִכְנֹס אֵינוֹ מַעֲלֶה לָהּ מְזוֹנוֹת
לְפִיכָךְ חָלָה הוּא אוֹ שֶׁחָלְתָה הִיא אוֹ שֶׁפֵּרְסָה נִדָּה אֵינוֹ מַעֲלֶה לָהּ מְזוֹנוֹת
וְאִיכָּא דְּבָעֵי לַהּ מִבַּעְיָא חָלָה הוּא מַהוּ הָתָם טַעְמָא מַאי מִשּׁוּם דַּאֲנִיס וְהָכָא נָמֵי הָא אֲנִיס אוֹ דִּלְמָא הָתָם אֲנִיס בְּתַקַּנְתָּא דְּתַקִּינוּ לֵה רַבָּנַן הָכָא לָא
וְאִם תִּמְצֵי לוֹמַר חָלָה הוּא מַעֲלֶה לָהּ מְזוֹנוֹת חָלְתָה הִיא מַהוּ מָצֵי אָמַר לַהּ אֲנָא הָא קָאֵמְנָא אוֹ דִלְמָא מָצְיָא אָמְרָה לֵהּ נִסְתַּחֲפָה שָׂדֵהוּ
וְאִם תִּמְצֵי לוֹמַר אָמְרָה לֵהּ נִסְתַּחֲפָה שָׂדֵהוּ פֵּרְסָה נִדָּה מַהוּ
בִּשְׁעַת וִסְתָּהּ לָא תִּבְּעֵי לָךְ

 *** דף ב: *** 

דְּלָא מָצְיָא אָמְרָה לֵהּ נִסְתַּחֲפָה שָׂדֵהוּ כִּי תִּבְּעֵי לָךְ שֶׁלֹּא בִּשְׁעַת וִסְתָּהּ מַאי כֵּוָן דְּלָא בִּשְׁעַת וִסְתָּהּ הָוְיָא מָצְיָא אָמְרָה לֵהּ נִסְתַּחֲפָה שָׂדֵהוּ אוֹ דִלְמָא כֵּיוָן דְּאִכָּא נְשֵׁי דְּקָא מְשַׁנְּיָא וִסְתַּיְהוּ כִּשְׁעַת וִסְתָּהּ דָּמֵי
פָּשֵׁט רַב אַחַאי הִגִּיעַ זְמַן וְלֹא נִשְּׂאוּ אוֹכְלוֹת מִשֶּׁלּוֹ וְאוֹכְלוֹת בִּתְרוּמָה לֹא נָשְׂאוּ לָא קָתָנֵי אֶלָּא לֹא נִשְּׂאוּ
הֵיכִי דָמֵי אִי דְּקָא מְעַכְּבָן אִינְהִי אַמַּאי אוֹכְלוֹת מִשֶּׁלּוֹ וְאוֹכְלוֹת בִּתְרוּמָה אֶלָּא לָאו דְּאִתְּנִיס כִּי הַאי גַוְנָא וְקָתָנֵי אוֹכְלוֹת מִשֶּׁלּוֹ וְאוֹכְלוֹת בִּתְרוּמָה
אָמַר רַב אָשֵׁי לְעוֹלָם אֵימָא לָךְ כׇּל אֻנְסָא לָא אָכְלָה וּדְקָא מְעַכְּבִי אִינְהוּ וּבְדִין הוּא דְּאִבְּעִי לֵהּ לְמִתְנֵי לֹא נָשְׂאוּ וְאַיְּדֵי דִּתְנָא רֵישָׁא בְּדִידְהִי תְּנָא נָמֵי סֵיפָא בְּדִידְהִי
אָמַר רָבָא וּלְעִנְיַן גִּטִּין אֵינוֹ כֵּן אַלְמָא קָסָבַר רָבָא אֵין אֹנֶס בְּגִטִּין
מְנָא לֵהּ לְרָבָא הָא אִלֵּימָא מֵהָא דִּתְנַן הֲרֵי זֶה גִּטֵּךְ אִם לֹא בָּאתִי מִכָּאן וְעַד שְׁנֵים עָשָׂר חֹדֶשׁ וּמֵת בְּתוֹךְ שְׁנֵים עָשָׂר חֹדֶשׁ אֵינוֹ גֵּט מֵת הוּא דְּאֵינוֹ גֵּט הָא חָלָה הֲרֵי זֶה גֵּט
וְדִלְמָא לְעוֹלָם אֵימָא לָךְ חָלָה נָמֵי אֵינוֹ גֵּט וְהִיא גּוּפָא קָא מַשְׁמַע לַן דְּאֵין גֵּט לְאַחַר מִיתָה
אֵין גֵּט לְאַחַר מִיתָה הָא תְּנָא לֵהּ רֵישָׁא הֲרֵי זֶה גִּטֵּךְ אִם מַתִּי הֲרֵי זֶה גִּטֵּךְ מֵחֹלִי זֶה הֲרֵי זֶה גִּטֵּךְ לְאַחַר מִיתָה לֹא אָמַר כְּלוּם
דִּלְמָא לְאַפּוֹקֵי מִדְּרַבּוֹתֵינוּ דְּתַנְיָא וְרַבּוֹתֵינוּ הִתִּירוּהָ לְהִנָּשֵׂא וְאָמְרִינַן מַאן רַבּוֹתֵינוּ אָמַר רַב יְהוּדָה אָמַר שְׁמוּאֵל בֵּי דִינָא דִּשְׁרוֹ מִשְׁחָא סָבְרִי לַהּ כְּרַבִּי יוֹסֵי דְּאָמַר זְמַנּוֹ שֶׁל שְׁטָר מוֹכִיחַ עָלָיו
וְאֶלָּא מִסֵּיפָא מֵעַכְשָׁו אִם לֹא בָּאתִי מִכָּאן וְעַד שְׁנֵים עָשָׂר חֹדֶשׁ וּמֵת בְּתוֹךְ שְׁנֵים עָשָׂר חֹדֶשׁ הֲרֵי זֶה גֵּט מֵת וְהוּא הַדִּין לְחָלָה
דִּלְמָא מֵת דַּוְקָא דְּלָא נִיחָא לֵהּ דְּתִפּוֹל קַמֵּי יָבָם
אֶלָּא מֵהָא דְּהָהוּא דַּאֲמַר לְהוּ אִי לָא אָתֵינָא מִכָּן וְעַד תְּלָתִין יוֹמִין לֶהֱוֵי גִּטָּא אֲתָא בְּסוֹף תְּלָתִין יוֹמִין וּפַסְקֵהּ מַבָּרָא אֲמַר לְהוּ חֲזוֹ דַּאֲתַאי חֲזוֹ דַּאֲתַאי אָמַר שְׁמוּאֵל לָאו שְׁמֵהּ מַתְיָא
וְדִלְמָא אֻנְסָא דִּשְׁכִיחַ שָׁאנֵי דְּכֵוָן דְּאִבְּעִי לֵהּ לְאַתְנוֹיֵי וְלָא אַתְנִי אִיהוּ דְּאַפְסֵד אַנַּפְשֵׁהּ
אֶלָּא רָבָא סְבָרָא דְנַפְשֵׁהּ קָאָמַר מִשּׁוּם צְנוּעוֹת וּמִשּׁוּם פְּרוּצוֹת מִשּׁוּם צְנוּעוֹת דְּאִי אָמְרַתְּ לָא לֶהֱוֵי גֵּט

 *** דף ג. *** 

זִמְנִין דְּלָא אֲנִיס וְסָבְרָה דַּאֲנִיס וּמִעַגְּנָא וְיָתְבָה וּמִשּׁוּם פְּרוּצוֹת דְּאִי אָמְרַתְּ לָא לֶהֱוֵי גִּטָּא זִמְנִין דַּאֲנִיס וְאָמְרָה לָא אֲנִיס וְאָזְלָא וּמִנַּסְבָא וְנִמְצָא גֵּט בָּטֵל וּבָנֶיהָ מַמְזֵרִים
וּמִי אִכָּא מִדֵּי דְּמִדְּאוֹרָיְתָא לָא לֶהֱוֵי גֵּט וּמִשּׁוּם צְנוּעוֹת וּמִשּׁוּם פְּרוּצוֹת שָׁרִיְנַן אֵשֶׁת אִישׁ לְעָלְמָא
אִין כׇּל דִּמְקַדֵּשׁ אַדַּעְתָּא דְּרַבָּנַן מְקַדֵּשׁ וְאַפְקְעִינְהוּ רַבָּנַן לְקִדּוּשֵׁי מִנֵּהּ
אֲמַר לֵהּ רָבִינָא לְרַב אָשֵׁי תִּינַח קַדֵּשׁ בְּכַסְפָּא קַדֵּשׁ בְּבִיאָה מַאי אִכָּא לְמֵימַר שַׁוְּיוּהּ רַבָּנַן לִבְעִילָתוֹ בְּעִילַת זְנוּת
אִכָּא דְּאָמְרִי אָמַר רָבָא וְכֵן לְעִנְיַן גִּטִּין אַלְמָא קָסָבַר רָבָא יֵשׁ אֹנֶס בְּגִטִּין
מֵיתִיבִי הֲרֵי זֶה גִּטֵּךְ אִם לֹא בָּאתִי מִכָּאן וְעַד שְׁנֵים עָשָׂר חֹדֶשׁ וּמֵת בְּתוֹךְ שְׁנֵים עָשָׂר חֹדֶשׁ אֵינוֹ גֵּט מֵת הוּא דְּאֵינוֹ גֵּט הָא חָלָה הֲרֵי זֶה גֵּט
לְעוֹלָם אֵימָא לָךְ חָלָה נָמֵי אֵינוֹ גֵּט וְהִיא גּוּפַהּ קָא מַשְׁמַע לַן דְּאֵין גֵּט לְאַחַר מִיתָה
אֵין גֵּט לְאַחַר מִיתָה הָא תְּנָא לֵהּ רֵישָׁא דִּלְמָא לְאַפּוֹקֵי מִדְּרַבּוֹתֵינוּ
תָּא שְׁמַע מֵעַכְשָׁו אִם לֹא בָּאתִי מִכָּאן וְעַד שְׁנֵים עָשָׂר חֹדֶשׁ וּמֵת בְּתוֹךְ שְׁנֵים עָשָׂר חֹדֶשׁ הֲרֵי זֶה גֵּט מַאי לָאו הוּא הַדִּין לְחָלָה לָא מֵת דַּוְקָא דְּלָא נִיחָא לֵהּ דְּתִפּוֹל קַמֵּי יָבָם
תָּא שְׁמַע מֵהָהוּא דַּאֲמַר לְהוּ אִי לָא אָתֵינָא מִכָּאן וְעַד שְׁלֹשִׁים יוֹם לֶהֱוֵי גִּטָּא אֲתָא בְּסוֹף תְּלָתִין יוֹמִין וּפַסְקֵהּ מַבָּרָא וַאֲמַר לְהוּ חֲזוֹ דַּאֲתַאי חֲזוֹ דַּאֲתַאי וַאֲמַר שְׁמוּאֵל לָא שְׁמֵהּ מַתְיָא
אֻנְסָא דִּשְׁכִיחַ שָׁאנֵי דְּכֵוָן דְּאִבְּעִי לֵהּ לְאַתְנוֹיֵי וְלָא אַתְנִי אִיהוּ הוּא דְּאַפְסֵד אַנַּפְשֵׁהּ
אָמַר רַב שְׁמוּאֵל בַּר יִצְחָק לֹא שָׁנוּ אֶלָּא מִתַּקָּנַת עֶזְרָא וְאֵילָךְ שֶׁאֵין בָּתֵּי דִינִין קְבוּעִין אֶלָּא בְּשֵׁנִי וּבַחֲמִישִׁי אֲבָל קֹדֶם תַּקָּנַת עֶזְרָא שֶׁבָּתֵּי דִינִין קְבוּעִין בְּכׇל יוֹם אִשָּׁה נִשֵּׂאת בְּכׇל יוֹם
קֹדֶם תַּקָּנַת עֶזְרָא מַאי דַהֲוָה הֲוָה הָכִי קָאָמַר אִי אִכָּא בָּתֵּי דִינִין דִּקְבוּעִין הָאִדָּנָא כְּקֹדֶם תַּקָּנַת עֶזְרָא אִשָּׁה נִשֵּׂאת בְּכׇל יוֹם
הָא בָּעִינַן שָׁקְדוּ דִּטְרִיחַ לֵהּ

 *** דף ג: *** 

מַאי שָׁקְדוּ דְּתַנְיָא מִפְּנֵי מָה אָמְרוּ בְּתוּלָה נִשֵּׂאת לַיּוֹם הָרְבִיעִי שֶׁאִם הָיָה לוֹ טַעֲנַת בְּתוּלִים הָיָה מַשְׁכִּים לְבֵית דִּין וְתִנָּשֵׂא בְּאֶחָד בְּשַׁבָּת וְאִם הָיָה לוֹ טַעֲנַת בְּתוּלִים הָיָה מַשְׁכִּים לְבֵית דִּין שָׁקְדוּ חֲכָמִים עַל תַּקָּנַת בְּנוֹת יִשְׂרָאֵל שֶׁיְּהֵא אָדָם טוֹרֵחַ בַּסְּעוּדָה שְׁלֹשָׁה יָמִים אֶחָד בַּשַּׁבָּת וְשֵׁנִי בְּשַׁבָּת וּשְׁלִישִׁי בַּשַּׁבָּת וּבָרְבִיעִי כּוֹנְסָהּ
וּמִסַּכָּנָה וְאֵילָךְ נָהֲגוּ הָעָם לִכְנֹס בַּשְּׁלִישִׁי וְלֹא מִחוּ בְּיָדָם חֲכָמִים וּבַשֵּׁנִי לֹא יִכְנֹס וְאִם מֵחֲמַת הָאֹנֶס מֻתָּר וּמַפְרִישִׁין אֶת הֶחָתָן מִן הַכַּלָּה לֵילֵי שַׁבָּת תְּחִלָּה מִפְּנֵי שֶׁהוּא עוֹשֶׂה חַבּוּרָה
מַאי סַכָּנָה אִלֵּימָא דְּאָמְרִי בְּתוּלָה הַנִּשֵּׂאת לַיּוֹם הָרְבִיעִי תֵּהָרֵג נָהֲגוּ לִגְמָרֵי נִעְקְרֵהּ
אָמַר רַבָּה דְּאָמְרִי בְּתוּלָה הַנִּשֵּׂאת בְּיוֹם הָרְבִיעִי תִּבָּעֵל לַהֶגְמוֹן תְּחִלָּה הַאי סַכָּנָה אֹנֶס הוּא מִשּׁוּם דְּאִכָּא צְנוּעוֹת דְּמָסְרָן נַפְשַׁיְהוּ לִקְטָלָא וְאָתְיָן לִידֵי סַכָּנָה
וְלִדְרוֹשׁ לְהוּ דְּאֹנֶס שְׁרֵי אִכָּא פְּרוּצוֹת וְאִכָּא נָמֵי כֹּהֲנוֹת
וְלִעְקְרֵהּ שְׁמָדָא עֲבִידָא דְּבָטְלָא וְתַקַּנְתָּא דְרַבָּנַן מִקַּמֵּי שְׁמָדָא לָא עָקְרִינַן אִי הָכִי בַּשְּׁלִישִׁי נָמֵי אָתֵי וּבָעֵל מִסְּפֵיקָא לָא עָקַר נַפְשֵׁהּ
וּבַשֵּׁנִי לֹא יִכְנֹס וְאִם מֵחֲמַת הָאֹנֶס מֻתָּר מַאי אֹנֶס אִלֵּימָא הָא דַּאֲמַרַן הָתָם קָרֵי לֵהּ סַכָּנָה וְהָכָא קָא קָרֵי לֵהּ אֹנֶס וְתוּ הָתָם נָהֲגוּ הָכָא מֻתָּר
אָמַר רָבָא דְּאָמְרִי שַׂר צָבָא בָּא לָעִיר הֵיכִי דָמֵי אִי דְּאָתֵי וְחָלֵף לִעַכַּב לָא צְרִיכָא דְּאָתֵי וְקָבַע בַּשְּׁלִישִׁי מִיהָא לִכְנֹס אִסְפַּרְוָא דִידֵהּ בִּשְׁלִישִׁי קָאָתוּ
וְאִיבָּעֵית אֵימָא מַאי מֵחֲמַת הָאֹנֶס כִּדְתַנְיָא הֲרֵי שֶׁהָיָה פִּתּוֹ אָפוּי וְטִבְחוֹ טָבוּחַ וְיֵינוֹ מָזוּג וּמֵת אָבִיו שֶׁל חָתָן אוֹ אִמָּהּ שֶׁל כַּלָּה מַכְנִיסִין אֶת הַמֵּת לַחֶדֶר וְאֶת הֶחָתָן וְאֶת הַכַּלָּה לַחֻפָּה

 *** דף ד. *** 

וּבוֹעֵל בְּעִילַת מִצְוָה וּפוֹרֵשׁ וְנוֹהֵג שִׁבְעַת יְמֵי הַמִּשְׁתֶּה וְאַחַר כָּךְ נוֹהֵג שִׁבְעַת יְמֵי אֲבֵלוּת וְכׇל אוֹתָן הַיָּמִים הוּא יָשֵׁן בֵּין הָאֲנָשִׁים וְהִיא יְשֵׁנָה בֵּין הַנָּשִׁים וְאֵין מוֹנְעִין תַּכְשִׁיטִין מִן הַכַּלָּה כׇּל שְׁלֹשִׁים יוֹם
וְדַוְקָא אָבִיו שֶׁל חָתָן אוֹ אִמָּהּ שֶׁל כַּלָּה דְּלֵיכָּא אִינִישׁ דְּטָרַח לְהוּ אֲבָל אִפְּכָא לָא
אָמַר רַפְרָם בַּר פָּפָּא אָמַר רַב חִסְדָּא לֹא שָׁנוּ אֶלָּא שֶׁנָּתַן מַיִם עַל גַּבֵּי בָּשָׂר אֲבָל לֹא נָתַן מַיִם עַל גַּבֵּי בָּשָׂר מִזְדַּבַּן
אָמַר רָבָא וּבִכְרַךְ אַף עַל פִּי שֶׁנָּתַן מַיִם עַל גַּבֵּי בָּשָׂר מִזְדַּבַּן אָמַר רַב פָּפָּא וּבִכְפָר אַף עַל פִּי שֶׁלֹּא נָתַן מַיִם עַל גַּבֵּי בָּשָׂר לָא מִזְדַּבַּן וְאֶלָּא דְּרַב חִסְדָּא הֵיכִי מַשְׁכַּחַתְּ לַהּ אָמַר רַב אָשֵׁי כְּגוֹן מָתָא מַחְסֵיָא דְּמַפְּקָא מִכְּרַךְ וּמַפְּקָא מִכְּפַר
תַּנְיָא כְּוָתֵהּ דְּרַב חִסְדָּא הֲרֵי שֶׁהָיָה פִּתּוֹ אֲפוּיָה וְטִבְחוֹ טָבוּחַ וְיֵינוֹ מָזוּג וְנָתַן מַיִם עַל גַּבֵּי בָּשָׂר וּמֵת אָבִיו שֶׁל חָתָן אוֹ אִמָּהּ שֶׁל כַּלָּה מַכְנִיסִין אֶת הַמֵּת לַחֶדֶר וְאֶת הֶחָתָן וְאֶת הַכַּלָּה לַחֻפָּה וּבוֹעֵל בְּעִילַת מִצְוָה וּפוֹרֵשׁ וְנוֹהֵג שִׁבְעַת יְמֵי הַמִּשְׁתֶּה וְאַחַר כָּךְ נוֹהֵג שִׁבְעַת יְמֵי אֲבֵלוּת וְכׇל אוֹתָן הַיָּמִים הוּא יָשֵׁן בֵּין הָאֲנָשִׁים וְאִשְׁתּוֹ יְשֵׁנָה בֵּין הַנָּשִׁים
וְכֵן מִי שֶׁפֵּרְסָה אִשְׁתּוֹ נִדָּה הוּא יָשֵׁן בֵּין הָאֲנָשִׁים וְהִיא יְשֵׁנָה בֵּין הַנָּשִׁים וְאֵין מוֹנְעִין תַּכְשִׁיטִין מִן הַכַּלָּה כָּל שְׁלֹשִׁים יוֹם בֵּין כָּךְ וּבֵין כָּךְ לֹא יִבְעֹל לֹא בְּעֶרֶב שַׁבָּת וְלֹא בְּמוֹצָאֵי שַׁבָּת
אָמַר מָר הוּא יָשֵׁן בֵּין הָאֲנָשִׁים וְהִיא יְשֵׁנָה בֵּין הַנָּשִׁים מְסַיַּע לֵהּ לְרַבִּי יוֹחָנָן דְּאָמַר רַבִּי יוֹחָנָן אַף עַל פִּי שֶׁאָמְרוּ אֵין אֲבֵלוּת בַּמּוֹעֵד אֲבָל דְּבָרִים שֶׁל צִנְעָא נוֹהֵג
דָּרֵשׁ רַב יוֹסֵף בְּרֵהּ דְּרָבָא מִשְּׁמֵהּ דְּרָבָא לֹא שָׁנוּ אֶלָּא שֶׁלֹּא בָּעַל אֲבָל בָּעַל אִשְׁתּוֹ יְשֵׁנָה עִמּוֹ
וְהָא הָכָא דִּבְבָעַל עָסְקִינַן וְקָתָנֵי הוּא יָשֵׁן בֵּין הָאֲנָשִׁים וְהִיא יְשֵׁנָה בֵּין הַנָּשִׁים כִּי קָאָמַר אַפֵּרְסָה אִשְׁתּוֹ נִדָּה
הָא וְכֵן קָתָנֵי

 *** דף ד: *** 

הָכִי קָאָמַר וְכֵן מִי שֶׁפֵּרְסָה אִשְׁתּוֹ נִדָּה וְלֹא בָּעַל הוּא יָשֵׁן בֵּין הָאֲנָשִׁים וְאִשְׁתּוֹ יְשֵׁנָה בֵּין הַנָּשִׁים
לְמֵימְרָא דַּאֲבֵלוּת קָיְלָא לֵהּ מְנֻדָּה
וְהָאָמַר רַבִּי יִצְחָק בַּר חֲנִינָא אָמַר רַב הוּנָא כׇּל מְלָאכוֹת שֶׁאִשָּׁה עוֹשָׂה לְבַעְלָהּ נִדָּה עוֹשָׂה לְבַעְלָהּ חוּץ מִמְּזִיגַת הַכּוֹס וְהַצָּעַת הַמִּטָּה וְהַרְחָצַת פָּנָיו יָדָיו וְרַגְלָיו וְאֵלּוּ גַּבֵּי אֲבֵלוּת תַּנְיָא אַף עַל פִּי שֶׁאָמְרוּ אֵין אָדָם רַשַּׁאי לָכֹף אֶת אִשְׁתּוֹ לִהְיוֹת כּוֹחֶלֶת וְלִהְיוֹת פּוֹקֶסֶת בֶּאֱמֶת אָמְרוּ מוֹזֶגֶת לוֹ הַכּוֹס וּמַצַּעַת לוֹ הַמִּטָּה וּמַרְחֶצֶת לוֹ פָּנָיו יָדָיו וְרַגְלָיו
לָא קַשְׁיָא כָּאן בַּאֲבֵלוּת דִּידֵהּ כָּאן בַּאֲבֵלוּת דִּידַהּ
וְהָא אָבִיו שֶׁל חָתָן אוֹ אִמָּהּ שֶׁל כַּלָּה קָתָנֵי כִּי קָתָנֵי אַשְּׁאָרָא
וּמִי שָׁאנֵי בֵּין אֲבֵלוּת דִּידֵהּ לַאֲבֵלוּת דִּידַהּ וְהָתַנְיָא מִי שֶׁמֵּת חָמִיו אוֹ חֲמוֹתוֹ אֵינוֹ יָכוֹל לָכֹף אֶת אִשְׁתּוֹ לִהְיוֹת כּוֹחֶלֶת וְלִהְיוֹת פּוֹקֶסֶת אֶלָּא כּוֹפֶה מִטָּתוֹ וְנוֹהֵג עִמָּהּ אֲבֵלוּת וְכֵן הִיא שֶׁמֵּת חָמִיהָ אוֹ חֲמוֹתָהּ אֵינָהּ רַשָּׁאָה לִהְיוֹת כּוֹחֶלֶת וְלִהְיוֹת פּוֹקֶסֶת אֶלָּא כּוֹפָה מִטָּתָהּ וְנוֹהֶגֶת עִמּוֹ אֲבֵלוּת
תְּנִי בַּאֲבֵלוּת דִּידֵהּ הוּא יָשֵׁן בֵּין הָאֲנָשִׁים וְאִשְׁתּוֹ יְשֵׁנָה בֵּין הַנָּשִׁים הָא וְכֵן קָתָנֵי כִּי קָתָנֵי אַכִּחוּל וְאַפִּרְכּוּס וְהָא עִמּוֹ קָתָנֵי מַאי לָאו עִמּוֹ בַּמִּטָּה לֹא עִמּוֹ בַּבַּיִת וּכְדַאֲמַר לֵהּ רַב לְחִיָּא בְּרֵהּ בְּאַפַּהּ נְהוֹג אֲבִילוּתָא דְּלָא בְּאַפַּהּ לָא תִּנְהוֹג אֲבִילוּתָא
רַב אָשֵׁי אָמַר מִי קָמְדַמֵּית אֲבִילוּתָא דְהָכָא לַאֲבִילוּתָא דְעָלְמָא אֲבִילוּתָא דְעָלְמָא חֲמִיר וְלָא אָתֵי לְזַלְזוֹלֵי בֵּהּ אֲבֵלוּת דְהָכָא כֵּוָן דְּאַקִּילוּ רַבָּנַן אָתֵי לְזַלְזוֹלֵי בֵּהּ
מַאי קֻלָּא אִלֵּימָא דְּקָתָנֵי בּוֹעֵל בְּעִילַת מִצְוָה וּפוֹרֵשׁ הָתָם מִשּׁוּם דְּלֹא חָל עָלָיו אֲבִילוּתָא אִי לְרַבִּי אֱלִיעֶזֶר עַד שֶׁיֵּצֵא מִפֶּתַח הַבַּיִת אִי לְרַבִּי יְהוֹשֻׁעַ עַד שֶׁיִּסָּתֵם הַגּוֹלֵל
אֶלָּא דְּקָתָנֵי נוֹהֵג שִׁבְעַת יְמֵי הַמִּשְׁתֶּה וְאַחַר כָּךְ נוֹהֵג שִׁבְעַת יְמֵי אֲבֵלוּת
אָמַר מָר בֵּין כָּךְ וּבֵין כָּךְ לֹא יִבְעֹל לֹא בָּעֶרֶב שַׁבָּת וְלֹא בְּמוֹצָאֵי שַׁבָּת בִּשְׁלָמָא בְּעֶרֶב שַׁבָּת מִשּׁוּם חַבּוּרָה אֶלָּא בְּמוֹצָאֵי שַׁבָּת אַמַּאי לָא
אָמַר רַבִּי זֵירָא

 *** דף ה. *** 

מִשּׁוּם חֶשְׁבּוֹנוֹת
אֲמַר לֵהּ אַבָּיֵי וְחֶשְׁבּוֹנוֹת שֶׁל מִצְוָה מִי אֲסִירִי וְהָא רַב חִסְדָּא וְרַב הַמְנוּנָא דְּאָמְרִי תַּרְוַיְהוּ חֶשְׁבּוֹנוֹת שֶׁל מִצְוָה מֻתָּר לְחַשְּׁבָן בְּשַׁבָּת וְאָמַר רַבִּי אֶלְעָזָר פּוֹסְקִין צְדָקָה לַעֲנִיִּים בְּשַׁבָּת וְאָמַר רַבִּי יַעֲקֹב אָמַר רַבִּי יוֹחָנָן הוֹלְכִין לְבָתֵּי כְנֵסִיּוֹת וּלְבָתֵּי מִדְרָשׁוֹת לְפַקֵּחַ עַל עִסְקֵי רַבִּים בְּשַׁבָּת וְאָמַר רַבִּי יַעֲקֹב בַּר אִדֵּי אָמַר רַבִּי יוֹחָנָן מְפַקְּחִין פִּקּוּחַ נֶפֶשׁ בְּשַׁבָּת
וְאָמַר רַב שְׁמוּאֵל בַּר נַחְמָנִי אָמַר רַבִּי יוֹנָתָן הוֹלְכִין לְטֵרַטְיָאוֹת וּלְקִרְקְיָאוֹת לְפַקֵּחַ עַל עִסְקֵי רַבִּים בְּשַׁבָּת וְתָנָא דְּבֵי מְנַשְּׁיָא מְשַׁדְּכִין עַל הַתִּינֹקֶת לֵאָרֵס בְּשַׁבָּת וְעַל הַתִּינוֹק לְלַמְּדוֹ סֵפֶר וּלְלַמְּדוֹ אֻמָּנוּת
אֶלָּא אָמַר רַבִּי זֵירָא גְּזֵרָה שֶׁמָּא יִשְׁחֹט בֶּן עוֹף אֲמַר לֵהּ אַבָּיֵי אֶלָּא מֵעַתָּה יוֹם הַכִּפּוּרִים שֶׁחָל לִהְיוֹת בְּשֵׁנִי בְּשַׁבָּת יִדָּחֶה גְּזֵרָה שֶׁמָּא יִשְׁחֹט בֶּן עוֹף הָתָם דִּלְנַפְשֵׁהּ לָא טְרִיד הָכָא דְּלַאֲחֵרִים טְרִיד אִי נָמֵי הָתָם אִית לֵהּ רַוְחָא הָכָא לֵית לֵהּ רַוְחָא
הַשְׁתָּא דְּאָתֵית לְהָכִי עֶרֶב שַׁבָּת נָמֵי גְּזֵרָה שֶׁמָּא יִשְׁחֹט בֶּן עוֹף
אִבַּעְיָא לְהוּ בְּתוּלָה נִשֵּׂאת בָּרְבִיעִי וְנִבְעֶלֶת בָּרְבִיעִי וְלָא חָיְשִׁינַן לְאִקָּרוֹרֵי דַעְתָּא אוֹ דִלְמָא בְּתוּלָה נִשֵּׂאת בָּרְבִיעִי וְנִבְעֶלֶת בַּחֲמִישִׁי דְּחָיְשִׁינַן לְאִקָּרוֹרֵי דַעְתָּא
תָּא שְׁמַע דְּתָנֵי בַּר קַפָּרָא בְּתוּלָה נִשֵּׂאת בָּרְבִיעִי וְנִבְעֶלֶת בַּחֲמִישִׁי הוֹאִיל וְנֶאֶמְרָה בּוֹ בְּרָכָה לַדָּגִים אַלְמָנָה נִשֵּׂאת בַּחֲמִישִׁי וְנִבְעֶלֶת בַּשִּׁשִּׁי הוֹאִיל וְנֶאֶמְרָה בּוֹ בְּרָכָה לָאָדָם טַעְמָא מִשּׁוּם בְּרָכָה אֲבָל מִשּׁוּם אִקָּרוֹרֵי דַעְתָּא לָא חָיְשִׁינַן
אִי הָכִי אַלְמָנָה נָמֵי תִּבָּעֵל בַּחֲמִישִׁי הוֹאִיל וְנֶאֶמְרָה בּוֹ בְּרָכָה לַדָּגִים בְּרָכָה דְאָדָם עֲדִיפָא לֵהּ
וְאִי נָמֵי מִשּׁוּם שָׁקְדוּ דְּתַנְיָא מִפְּנֵי מָה אָמְרוּ אַלְמָנָה נִשֵּׂאת בַּחֲמִישִׁי וְנִבְעֶלֶת בַּשִּׁשִּׁי שֶׁאִם אַתָּה אוֹמֵר תִּבָּעֵל בַּחֲמִישִׁי לְמָחָר מַשְׁכִּים לְאֻמָּנֻתוֹ וְהוֹלֵךְ לוֹ שָׁקְדוּ חֲכָמִים עַל תַּקָּנַת בְּנוֹת יִשְׂרָאֵל שֶׁיְּהֵא שָׂמֵחַ עִמָּהּ שְׁלֹשָׁה יָמִים חֲמִישִׁי בְּשַׁבָּת וְעֶרֶב שַׁבָּת וְשַׁבָּת
מַאי אִכָּא בֵּין בְּרָכָה לְשָׁקְדוּ אִכָּא בֵּינַיְהוּ אָדָם בָּטֵל אִי נָמֵי יוֹם טוֹב שֶׁחָל לִהְיוֹת בְּעֶרֶב שַׁבָּת
דָּרַשׁ בַּר קַפָּרָא גְּדוֹלִים מַעֲשֵׂה צַדִּיקִים יוֹתֵר מִמַּעֲשֵׂה שָׁמַיִם וָאָרֶץ דְּאִלּוּ בְּמַעֲשֵׂה שָׁמַיִם וָאָרֶץ כְּתִיב אַף יָדִי יָסְדָה אֶרֶץ וִימִינִי טִפְּחָה שָׁמָיִם וְאִלּוּ בְּמַעֲשֵׂה יְדֵיהֶם שֶׁל צַדִּיקִים כְּתִיב מָכוֹן לְשִׁבְתְּךָ פָּעַלְתָּ ה' מִקְּדָשׁ אֲדֹנָי כּוֹנְנוּ יָדֶיךָ
הֵשִׁיב בַּבְלִי אֶחָד וְרַבִּי חִיָּא שְׁמוֹ וְיַבֶּשֶׁת יָדָיו יָצָרוּ יָדוֹ כְּתִיב וְהָכְתִיב יָצָרוּ אָמַר רַב נַחְמָן בַּר יִצְחָק יָצְרוּ אֶצְבְּעוֹתָיו כְּדִכְתִיב כִּי אֶרְאֶה שָׁמֶיךָ מַעֲשֵׂה אֶצְבְּעֹתֶיךָ יָרֵחַ וְכוֹכָבִים אֲשֶׁר כּוֹנָנְתָּ
מֵיתִיבִי הַשָּׁמַיִם מְסַפְּרִים כְּבוֹד אֵל וּמַעֲשֵׂה יָדָיו מַגִּיד הָרָקִיעַ הָכִי קָאָמַר מַעֲשֵׂה יְדֵיהֶם שֶׁל צַדִּיקִים מִי מַגִּיד הָרָקִיעַ וּמַאי נִיהוּ מָטָר
דָּרַשׁ בַּר קַפָּרָא מַאי דִּכְתִיב וְיָתֵד תִּהְיֶה לְךָ עַל אֲזֵנֶךָ אַל תִּקְרֵי אֲזֵנֶךָ אֶלָּא עַל אׇזְנֶךָ שֶׁאִם יִשְׁמַע אָדָם דָּבָר שֶׁאֵינוֹ הָגוּן

 *** דף ה: *** 

יַנִּיחַ אֶצְבָּעוֹ בְּאׇזְנָיו וְהַיְנוּ דְּאָמַר רַבִּי אֶלְעָזָר מִפְּנֵי מָה אֶצְבְּעוֹתָיו שֶׁל אָדָם דּוֹמוֹת לִיתֵדוֹת מַאי טַעְמָא אִלֵּימָא מִשּׁוּם דִּמְחַלְּקָן כׇּל חֲדָא וַחֲדָא לְמִלְּתַהּ עֲבִידָא דְּאָמַר מָר זוֹ זֶרֶת זוֹ קְמִיצָה זוֹ אַמָּה זוֹ אֶצְבַּע זֶה גּוּדָל
אֶלָּא מַה טַּעַם מְשֻׁפּוֹת כִּיתֵדוֹת שֶׁאִם יִשְׁמַע אָדָם דָּבָר שֶׁאֵינוֹ הָגוּן יַנִּיחַ אֶצְבְּעוֹתָיו בְּאׇזְנָיו תָּנָא דְּבֵי רַבִּי יִשְׁמָעֵאל מִפְּנֵי מָה אֹזֶן כֻּלָּהּ קָשָׁה וְהָאַלְיָה רַכָּה שֶׁאִם יִשְׁמַע אָדָם דָּבָר שֶׁאֵינוֹ הָגוּן יָכֹף אַלְיָה לְתוֹכָהּ תָּנוּ רַבָּנַן אַל יַשְׁמִיעַ אָדָם לְאׇזְנָיו דְּבָרִים בְּטֵלִים מִפְּנֵי שֶׁהֵן נִכְווֹת תְּחִלָּה לְאֵיבָרִים
אִבַּעְיָא לְהוּ מַהוּ לִבְעֹל בַּתְּחִלָּה בְּשַׁבָּת דָּם מִפְקָד פְּקִיד אוֹ חַבּוֹרֵי מִחַבַּר
וְאִם תִּמְצֵי לוֹמַר דָּם מִפְקָד פְּקִיד לַדָּם הוּא צָרִיךְ וּשְׁרֵי אוֹ דִּלְמָא לַפֶּתַח הוּא צָרִיךְ וַאֲסִיר
וְאִם תִּמְצֵי לוֹמַר לַדָּם הוּא צָרִיךְ וּפֶתַח מִמֵּילָא קָאָתֵי הֲלָכָה כְּרַבִּי שִׁמְעוֹן דְּאָמַר דָּבָר שֶׁאֵין מִתְכַּוֵּן מֻתָּר אוֹ הֲלָכָה כְּרַבִּי יְהוּדָה דְּאָמַר דָּבָר שֶׁאֵין מִתְכַּוֵּן אָסוּר
וְאִם תִּמְצֵי לוֹמַר הֲלָכָה כְּרַבִּי יְהוּדָה מְקַלְקֵל הוּא אֵצֶל הַפֶּתַח אוֹ מְתַקֵּן הוּא אֵצֶל הַפֶּתַח
אִכָּא דְּאָמְרִי וְאִם תִּמְצֵי לוֹמַר דָּם חַבּוֹרֵי מִחַבַּר לַדָּם הוּא צָרִיךְ וְאָסוּר אוֹ דִּלְמָא לַהֲנָאַת עַצְמוֹ הוּא צָרִיךְ וְשָׁרֵי
וְאִם תִּמְצֵי לוֹמַר לַהֲנָאַת עַצְמוֹ הוּא צָרִיךְ וְדָם מִמֵּילָא קָאָתֵי הֲלָכָה כְּרַבִּי יְהוּדָה אוֹ הֲלָכָה כְּרַבִּי שִׁמְעוֹן
וְאִם תִּמְצֵי לוֹמַר הֲלָכָה כְּרַבִּי יְהוּדָה מְקַלְקֵל בְּחַבּוּרָה אוֹ מְתַקֵּן בְּחַבּוּרָה הוּא
וְאִם תִּמְצֵי לוֹמַר מְקַלְקֵל בְּחַבּוּרָה הוּא בִּמְקַלְקֵל הֲלָכָה כְּרַבִּי יְהוּדָה

 *** דף ו. *** 

אוֹ הֲלָכָה כְּרַבִּי שִׁמְעוֹן
(אִתְּמַר) בְּבֵי רַב אָמְרִי רַב שָׁרֵי וּשְׁמוּאֵל אָסַר בִּנְהַרְדְּעָא אָמְרִי רַב אָסַר וּשְׁמוּאֵל שָׁרֵי אָמַר רַב נַחְמָן בַּר יִצְחָק וְסִימָנָךְ אֵלּוּ מְקִלִּין לְעַצְמָן וְאֵלּוּ מְקִלִּין לְעַצְמָן
וְרַב שָׁרֵי וְהָאָמַר רַב שִׁימִי בַּר חִזְקִיָּה מִשְּׁמֵהּ דְּרַב הַאי מְסוֹכַרְיָא דְּנַזְיָתָא אָסוּר לְהַדּוֹקַהּ בְּיוֹמָא טָבָא
בְּהָהוּא אֲפִלּוּ רַבִּי שִׁמְעוֹן מוֹדֶה דְּאַבָּיֵי וְרָבָא דְּאָמְרִי תַּרְוַיְהוּ מוֹדֶה רַבִּי שִׁמְעוֹן בִּפְסִיק רֵישֵׁהּ וְלָא יְמוּת
וְהָא אָמַר רַב חִיָּא בַּר אָשֵׁי אָמַר רַב הֲלָכָה כְּרַבִּי יְהוּדָה וְרַב חָנָן בַּר אַמֵּי אָמַר שְׁמוּאֵל הֲלָכָה כְּרַבִּי שִׁמְעוֹן וְרַב חִיָּא בַּר אָבִין מַתְנֵי לַהּ בְּלָא גַּבְרֵי רַב אָמַר הֲלָכָה כְּרַבִּי יְהוּדָה וּשְׁמוּאֵל אָמַר הֲלָכָה כְּרַבִּי שִׁמְעוֹן
לְעוֹלָם רַב כְּרַבִּי יְהוּדָה סְבִירָא לֵהּ לְהַךְ לִשָּׁנָא דְּאָמַר דָּם מִפְקָד פְּקִיד מְקַלְקֵל הוּא אֵצֶל הַפֶּתַח לְהָךְ לִשָּׁנָא דְּאָמַר דָּם חַבּוֹרֵי מִחַבַּר מְקַלְקֵל בְּחַבּוּרָה הוּא
מֵתִיב רַב חִסְדָּא תִּינֹקֶת שֶׁלֹּא הִגִּיעַ זְמַנָּהּ לִרְאוֹת וְנִשֵּׂאת בֵּית שַׁמַּאי אוֹמְרִים נוֹתְנִין לָהּ אַרְבָּעָה לֵילוֹת וּבֵית הִלֵּל אוֹמְרִים עַד שֶׁתִּחְיֶה הַמַּכָּה
הִגִּיעַ זְמַנָּהּ לִרְאוֹת וְנִשֵּׂאת בֵּית שַׁמַּאי אוֹמְרִים נוֹתְנִין לָהּ לַיְלָה הָרִאשׁוֹן וּבֵית הִלֵּל אוֹמְרִים עַד מוֹצָאֵי שַׁבָּת אַרְבָּעָה לֵילוֹת

 *** דף ו: *** 

מַאי לָאו דְּאִי לֹא בָּעַל מָצֵי בָּעֵל אֲפִלּוּ בְּשַׁבָּת אָמַר רָבָא לָא לְבַר מִשַּׁבָּת אֲמַר לֵהּ אַבָּיֵי וְהָא עַד מוֹצָאֵי שַׁבָּת אַרְבָּעָה לֵילוֹת קָתָנֵי אֶלָּא אָמַר רָבָא כְּשֶׁבָּעַל
אִי כְּשֶׁבָּעַל מַאי קָא מַשְׁמַע לַן קָא מַשְׁמַע לַן דִּשְׁרֵי לְמִבְעַל בְּשַׁבָּת כְּדִשְׁמוּאֵל דְּאָמַר שְׁמוּאֵל פִּרְצָה דְּחוּקָה מֻתָּר לִכָּנֵס בָּהּ בְּשַׁבָּת וְאַף עַל פִּי שֶׁמַּשִּׁיר צְרוֹרוֹת
מֵתִיב רַב יוֹסֵף חָתָן פָּטוּר מִקְּרִיַּת שְׁמַע לַיְלָה הָרִאשׁוֹן עַד מוֹצָאֵי שַׁבָּת אִם לֹא עָשָׂה מַעֲשֶׂה מַאי לָאו דִּטְרִיד דְּבָעֵי לְמִבְעַל אֲמַר לֵהּ אַבָּיֵי לָא דִּטְרִיד דְּלָא בְּעֵל
אֲמַר לֵהּ רָבָא וּמִשּׁוּם טִרְדָּא פָּטוּר אֶלָּא מֵעַתָּה טָבְעָה סְפִינָתוֹ בַּיָּם הָכִי נָמֵי דְּפָטוּר וְכִי תֵּימָא הָכִי נָמֵי וְהָאָמַר רַבִּי אַבָּא בַּר זַבְדָּא אָמַר רַב אָבֵל חַיָּב בְּכׇל הַמִּצְוֹת הָאֲמוּרוֹת בְּתוֹרָהּ חוּץ מִן הַתְּפִלִּין שֶׁנֶּאֱמַר בָּהֶן פְּאֵר
אֶלָּא אָמַר רָבָא תַּנָּאֵי הִיא דְּתָנָא חֲדָא אִם לֹא עָשָׂה מַעֲשֶׂה בָּרִאשׁוֹן פָּטוּר אַף בַּשֵּׁנִי בַּשֵּׁנִי פָּטוּר אַף בַּשְּׁלִישִׁי
וְתַנְיָא אִדַּךְ רִאשׁוֹן וְשֵׁנִי פָּטוּר שְׁלִישִׁי חַיָּב
וְאַבָּיֵי הָתָם נָמֵי בְּטִרְדָּא פְּלִיגִי
וְהָנֵי תַּנָּאֵי כִּי הָנֵי תַּנָּאֵי דְּתַנְיָא הַכּוֹנֵס אֶת הַבְּתוּלָה לֹא יִבְעֹל בַּתְּחִלָּה בְּשַׁבָּת וַחֲכָמִים מַתִּירִין
מַאן חֲכָמִים אָמַר רַבָּה רַבִּי שִׁמְעוֹן הִיא דְּאָמַר דָּבָר שֶׁאֵין מִתְכַּוֵּן מֻתָּר
אֲמַר לֵהּ אַבָּיֵי וְהָא מוֹדֶה רַבִּי שִׁמְעוֹן בִּפְסִיק רֵישֵׁהּ וְלָא יְמוּת אֲמַר לֵהּ לֹא כְּהַלָּלוּ בַּבְלִיִּים שֶׁאֵין בְּקִיאִין בְּהַטָּיָה אֶלָּא יֵשׁ בְּקִיאִין בְּהַטָּיָה
אִם כֵּן טֹרֶד לָמָּה לְשֶׁאֵינוֹ בָּקִי יֹאמְרוּ בָּקִי מֻתָּר שֶׁאֵינוֹ בָּקִי אָסוּר רֹב בְּקִיאִין הֵן
אֲמַר לֵהּ רָבָא בַּר רַב חָנָן לְאַבָּיֵי אֶלָּא מֵעַתָּה שׁוֹשְׁבִינִין לָמָּה מַפָּה לָמָּה אֲמַר לֵהּ הָתָם שֶׁמָּא יִרְאֶה וִיאַבֵּד
מֵתִיב רַבִּי אַמֵּי הַמֵּפִיס מֻרְסָא בְּשַׁבָּת אִם לַעֲשׂוֹת לָהּ פֶּה חַיָּב וְאִם לְהוֹצִיא מִמֶּנָּה לֵחָה

 *** דף ז. *** 

פָּטוּר הָתָם פְּקִיד וַעֲקִיר הָכָא פְּקִיד וְלָא עֲקִיר
רַבִּי אַמֵּי שְׁרָא לְמִבְעַל בַּתְּחִלָּה בְּשַׁבָּת אָמְרִי לֵהּ רַבָּנַן וְהָא לָא כְּתִיבָא כְּתֻבָּתָהּ אֲמַר לְהוּ אַתְפְּסוּהָ מִטַּלְטְלִין
רַב זְבִיד שְׁרָא לְמִבְעַל בַּתְּחִלָּה בְּשַׁבָּת אִיכָּא דְּאָמְרִי רַב זְבִיד גּוּפֵהּ בְּעַל בַּתְּחִלָּה בְּשַׁבָּת
רַב יְהוּדָה שְׁרָא לְמִבְעַל בַּתְּחִלָּה בְּיוֹם טוֹב אָמַר רַב פַּפִּי מִשְּׁמֵהּ דְּרָבָא לָא תֵּימָא בְּיוֹם טוֹב דִּשְׁרֵי הָא בְּשַׁבָּת אֲסִיר דְּהוּא הַדִּין דַּאֲפִלּוּ בְּשַׁבָּת נָמֵי שְׁרֵי וּמַעֲשֶׂה שֶׁהָיָה כָּךְ הָיָה
רַב פָּפָּא מִשְּׁמֵהּ דְּרָבָא אָמַר בְּיוֹם טוֹב שְׁרֵי בְּשַׁבָּת אֲסִיר אֲמַר לֵהּ רַב פַּפִּי לְרַב פָּפָּא מַאי דַּעְתָּךְ מִתּוֹךְ שֶׁהֻתְּרָה חַבּוּרָה לְצֹרֶךְ הֻתְּרָה נָמֵי שֶׁלֹּא לְצֹרֶךְ אֶלָּא מֵעַתָּה מֻתָּר לַעֲשׂוֹת מֻגְמָר בְּיוֹם טוֹב דְּמִתּוֹךְ שֶׁהֻתְּרָה הַבְעָרָה לְצֹרֶךְ הֻתְּרָה נָמֵי שֶׁלֹּא לְצֹרֶךְ
אֲמַר לֵהּ עָלֶיךָ אָמַר קְרָא אַךְ אֲשֶׁר יֵאָכֵל לְכׇל נֶפֶשׁ דָּבָר הַשָּׁוֶה לְכׇל נֶפֶשׁ
אֲמַר לֵהּ רַב אַחָא בְּרֵהּ דְּרָבָא לְרַב אָשֵׁי אֶלָּא מֵעַתָּה נִזְדַּמֵּן לוֹ צְבִי בְּיוֹם טוֹב הוֹאִיל וְאֵינוֹ שָׁוֶה לְכׇל נֶפֶשׁ הָכִי נָמֵי דַּאֲסִיר לְמִשְׁחֲטֵהּ אֲמַר לֵהּ אֲנָא דְּבַר (הַ)צֹרֶךְ לְכׇל נֶפֶשׁ קָאָמֵינָא צְבִי צָרִיךְ לְכׇל נֶפֶשׁ הוּא
אָמַר רַבִּי יַעֲקֹב בַּר אִידִי הוֹרָה רַבִּי יוֹחָנָן בְּצַיְדָן אָסוּר לִבְעֹל בַּתְּחִלָּה בַּשַּׁבָּת וּמִי אִכָּא הוֹרָאָה לְאִסּוּר
אִין וְהָתְנַן הוֹרוּהָ בֵּית הִלֵּל שֶׁתְּהֵא נְזִירָה עוֹד שֶׁבַע שָׁנִים אֲחֵרוֹת
וְאִי נָמֵי כִּי הָא דְּתַנְיָא חוּט הַשִּׁדְרָה שֶׁנִּפְסַק בְּרֻבּוֹ דִּבְרֵי רַבִּי רַבִּי יַעֲקֹב אוֹמֵר אֲפִלּוּ נִקַּב הוֹרָה רַבִּי כְּרַבִּי יַעֲקֹב אָמַר רַב הוּנָא אֵין הֲלָכָה כְּרַבִּי יַעֲקֹב
רַב נַחְמָן בַּר יִצְחָק מַתְנֵי הָכִי אָמַר רַבִּי אֲבָהוּ שָׁאַל רַבִּי יִשְׁמָעֵאל בֶּן יַעֲקֹב דְּמִן צוּר אֶת רַבִּי יוֹחָנָן בְּצַיְדָן וַאֲנָא שְׁמַעִי מַהוּ לִבְעֹל בַּתְּחִלָּה בַּשַּׁבָּת וַאֲמַר לֵהּ אָסוּר וְהִלְכְתָא מֻתָּר לִבְעֹל בַּתְּחִלָּה בַּשַּׁבָּת
אָמַר רַבִּי חֶלְבּוֹ אָמַר רַב הוּנָא אָמַר רַבִּי אַבָּא בַּר זַבְדָּא אָמַר רַב אַחַת בְּתוּלָה וְאַחַת אַלְמָנָה טְעוּנָה בְּרָכָה וּמִי אָמַר רַב הוּנָא הָכִי וְהָאָמַר רַב הוּנָא אַלְמָנָה אֵינָהּ טְעוּנָה בְּרָכָה לָא קַשְׁיָא כָּאן בְּבָחוּר שֶׁנָּשָׂא אַלְמָנָה כָּאן בְּאַלְמוֹן שֶׁנָּשָׂא אַלְמָנָה
וְאַלְמוֹן שֶׁנָּשָׂא אַלְמָנָה לָא וְהָאָמַר רַב נַחְמָן אָמַר לִי הוּנָא בַּר נָתָן תָּנָא מִנַּיִן לְבִרְכַּת חֲתָנִים בַּעֲשָׂרָה שֶׁנֶּאֱמַר וַיִּקַּח עֲשָׂרָה אֲנָשִׁים מִזִּקְנֵי הָעִיר וַיֹּאמֶר שְׁבוּ פֹה וַיֵּשֵׁבוּ וּבֹעַז אַלְמוֹן שֶׁנָּשָׂא אַלְמָנָה הֲוָה
מַאי אֵינָהּ טְעוּנָה בְּרָכָה דְּאָמַר רַב הוּנָא אֵינָהּ טְעוּנָה בְּרָכָה כׇּל שִׁבְעָה אֲבָל יוֹם אֶחָד טְעוּנָה בְּרָכָה
אֶלָּא הָא דְּתַנְיָא שָׁקְדוּ חֲכָמִים עַל תַּקָּנַת בְּנוֹת יִשְׂרָאֵל שֶׁיְּהֵא שָׂמֵחַ עִמָּהּ שְׁלֹשָׁה יָמִים בְּמַאי אִי בְּבָחוּר הָאָמְרַתְּ שִׁבְעָה אִי בְּאַלְמוֹן הָאָמְרַתְּ יוֹם אֶחָד
אִיבָּעֵית אֵימָא בְּאַלְמוֹן יוֹם אֶחָד לִבְרָכָה וּשְׁלֹשָׁה לְשִׂמְחָה וְאִיבָּעֵית אֵימָא בְּבָחוּר שִׁבְעָה לִבְרָכָה וּשְׁלֹשָׁה לְשִׂמְחָה

 *** דף ז: *** 

מֵיתִיבִי מְבָרְכִין לִבְתוּלָה שִׁבְעָה וּלְאַלְמָנָה יוֹם אֶחָד מַאי לָאו אֲפִלּוּ אַלְמָנָה שֶׁנִּשֵּׂאת לְבָחוּר לֹא לְאַלְמוֹן אֲבָל לְבָחוּר מַאי שִׁבְעָה אִי הָכִי לִתְנֵי מְבָרְכִין לִבְתוּלָה שִׁבְעָה וּלְאַלְמָנָה שֶׁנִּשֵּׂאת לְבָחוּר שִׁבְעָה וּלְאַלְמָנָה יוֹם אֶחָד
מִלְּתָא פְּסִיקְתָּא קָתָנֵי דְּלֵיכָּא בְּתוּלָה דְּבָצְרָה מִשִּׁבְעָה וְלֵיכָּא אַלְמָנָה דְּבָצְרָה מִיּוֹם אֶחָד
גּוּפָא אָמַר רַב נַחְמָן אָמַר לִי הוּנָא בַּר נָתָן תָּנָא מִנַּיִן לְבִרְכַּת חֲתָנִים בַּעֲשָׂרָה שֶׁנֶּאֱמַר וַיִּקַּח עֲשָׂרָה אֲנָשִׁים מִזִּקְנֵי הָעִיר וַיֹּאמֶר שְׁבוּ פֹה וְרַבִּי אֲבָהוּ אָמַר מֵהָכָא בְּמַקְהֵלוֹת בָּרְכוּ אֱלֹהִים ה' מִמְּקוֹר יִשְׂרָאֵל
וְרַב נַחְמָן בְּהַאי קְרָא דְּרַבִּי אֲבָהוּ מַאי דָּרֵישׁ בֵּהּ מִבְּעֵי לֵהּ לְכִדְתַנְיָא הָיָה רַבִּי מֵאִיר אוֹמֵר מִנַּיִן שֶׁאֲפִלּוּ עֻבָּרִים שֶׁבִּמְעֵי אִמָּן אָמְרוּ שִׁירָה עַל הַיָּם שֶׁנֶּאֱמַר בְּמַקְהֵלוֹת בָּרְכוּ אֱלֹהִים ה' מִמְּקוֹר יִשְׂרָאֵל וְאִדַּךְ אִם כֵּן לֵימָא קְרָא מִבֶּטֶן מַאי מִמְּקוֹר עַל עִסְקֵי מְקוֹר
וְרַבִּי אֲבָהוּ בְּהַאי קְרָא דְּרַב נַחְמָן מַאי דָּרֵשׁ בֵּהּ הָהוּא מִבְּעֵי לֵהּ לְמִדְרַשׁ עַמּוֹנִי וְלֹא עַמּוֹנִית מוֹאָבִי וְלֹא מוֹאָבִית דְּאִי סָלְקָא דַעְתָּךְ לִבְרָכָה לָא סַגִּיא דְּלָאו זְקֵנִים
וְאִדַּךְ אִי סָלְקָא דַּעְתָּךְ לְמִדְרַשׁ לָא סַגִּיא דְּלָאו עֲשָׂרָה אִין לְפַרְסוֹמֵי מִלְּתָא וּכְדַאֲמַר לֵהּ שְׁמוּאֵל לְרַב חָנָא בַּגְדָּתָאָה פּוֹק וְאַיְתִי לִי בֵּי עַשְׂרָה וְאֵימָא לָךְ בְּאַנְפַּיְהוּ הַמְזַכֶּה לְעֻבָּר קָנָה וְהִלְכְתָא הַמְזַכֶּה לְעֻבָּר לֹא קָנָה
תָּנוּ רַבָּנַן מְבָרְכִין בִּרְכַּת חֲתָנִים בְּבֵית חֲתָנִים רַבִּי יְהוּדָה אוֹמֵר אַף בְּבֵית הָאֵרוּסִין מְבָרְכִין אוֹתָהּ
אָמַר אַבָּיֵי וּבִיהוּדָה שָׁנוּ מִפְּנֵי שֶׁמִּתְיַחֵד עִמָּהּ
תַּנְיָא אִדַּךְ מְבָרְכִין בִּרְכַּת חֲתָנִים בְּבֵית חֲתָנִים וּבִרְכַּת אֵרוּסִין בְּבֵית הָאֵרוּסִין בִּרְכַּת הָאֵרוּסִין מַאי מְבָרֵךְ רָבִין בַּר רַב אַדָּא וְרַבָּה בַּר רַב אַדָּא תַּרְוַיְהוּ מִשְּׁמֵהּ דְּרַב יְהוּדָה אָמְרִי בָּרוּךְ אַתָּה ה' אֱלֹהֵינוּ מֶלֶךְ הָעוֹלָם אֲשֶׁר קִדְּשָׁנוּ בְּמִצְוֹתָיו וְצִוָּנוּ עַל הָעֲרָיוֹת וְאָסַר לָנוּ אֶת הָאֲרוּסוֹת וְהִתִּיר לָנוּ אֶת הַנְּשׂוּאוֹת עַל יְדֵי חֻפָּה וְקִדּוּשִׁין רַב אַחָא בְּרֵהּ דְּרָבָא מְסַיֵּם בַּהּ מִשְּׁמֵהּ דְּרַב יְהוּדָה בָּרוּךְ אַתָּה ה' מְקַדֵּשׁ יִשְׂרָאֵל עַל יְדֵי חֻפָּה וְקִדּוּשִׁין
מַאן דְּלָא חָתֵם מִדֵּי דְּהָוֵה אַבִּרְכַּת פֵּרוֹת וְאַבִּרְכַּת מִצְוֹת וּמַאן דְּחָתֵם מִדֵּי דְּהָוֵה אַקִּדּוּשָׁא
תָּנוּ רַבָּנַן מְבָרְכִין בִּרְכַּת חֲתָנִים בַּעֲשָׂרָה כׇּל שִׁבְעָה אָמַר רַב יְהוּדָה וְהוּא שֶׁבָּאוּ פָּנִים חֲדָשׁוֹת
מַאי מְבָרֵךְ אָמַר רַב יְהוּדָה בָּרוּךְ אַתָּה ה' אֱלֹהֵינוּ מֶלֶךְ הָעוֹלָם

 *** דף ח. *** 

שֶׁהַכֹּל בָּרָא לִכְבוֹדוֹ
וְיוֹצֵר הָאָדָם
וַאֲשֶׁר יָצַר אֶת הָאָדָם בְּצַלְמוֹ בְּצֶלֶם דְּמוּת תַּבְנִיתוֹ וְהִתְקִין לוֹ מִמֶּנּוּ בִּנְיַן עֲדֵי עַד בָּרוּךְ אַתָּה ה' יוֹצֵר הָאָדָם
שׂוֹשׂ תָּשִׂישׂ וְתָגֵל הָעֲקָרָה בְּקִבּוּץ בָּנֶיהָ לְתוֹכָהּ בְּשִׂמְחָה בָּרוּךְ אַתָּה ה' מְשַׂמֵּחַ צִיּוֹן בְּבָנֶיהָ
שַׂמֵּחַ תְּשַׂמַּח רֵעִים הָאֲהוּבִים כְּשַׂמֵּחֲךָ יְצִירְךָ בְּגַן עֵדֶן מִקֶּדֶם בָּרוּךְ אַתָּה ה' מְשַׂמֵּחַ חָתָן וְכַלָּה
בָּרוּךְ אַתָּה ה' אֱלֹהֵינוּ מֶלֶךְ הָעוֹלָם אֲשֶׁר בָּרָא שָׂשׂוֹן וְשִׂמְחָה חָתָן וְכַלָּה גִּילָה רִנָּה דִּיצָה חֶדְוָה אַהֲבָה וְאַחְוָה וְשָׁלוֹם וְרֵעוּת מְהֵרָה ה' אֱלֹהֵינוּ יִשָּׁמַע בְּעָרֵי יְהוּדָה וּבְחוּצוֹת יְרוּשָׁלַיִם קוֹל שָׂשׂוֹן וְקוֹל שִׂמְחָה קוֹל חָתָן וְקוֹל כַּלָּה קוֹל מִצְהֲלוֹת חֲתָנִים מֵחֻפָּתָם וּנְעָרִים מִמִּשְׁתֵּה נְגִינָתָם בָּרוּךְ אַתָּה ה' מְשַׂמֵּחַ חָתָן עִם הַכַּלָּה
לֵוִי אִקְּלַע לְבֵי רַבִּי בְּהִלּוּלֵהּ דְּרַבִּי שִׁמְעוֹן בְּרֵהּ בָּרֵךְ חֲמֵשׁ רַב אַסִּי אִקְּלַע לְבֵי רַב אָשֵׁי בְּהִלּוּלֵהּ דְּמָר בְּרֵהּ בָּרֵךְ שֵׁת
לֵימָא בְּהָא קָמִפַּלְגִי דְּמָר סָבַר חֲדָא יְצִירָה הֲוַאי וּמָר סָבַר שְׁתֵּי יְצִירוֹת הֲוַאי
לָא דְּכֻלֵּי עָלְמָא חֲדָא יְצִירָה הֲוַאי מָר סָבַר בָּתַר מַחְשָׁבָה אָזְלִינַן וּמָר סָבַר בָּתַר מַעֲשֶׂה אָזְלִינַן כִּי הָא דְּרַב יְהוּדָה רָמֵי כְּתִיב וַיִּבְרָא אֱלֹהִים אֶת הָאָדָם בְּצַלְמוֹ וּכְתִיב זָכָר וּנְקֵבָה בְּרָאָם הָא כֵּיצַד בַּתְּחִלָּה עָלָה בְּמַחְשָׁבָה לִבְראוֹת שְׁנַיִם וּלְבַסּוֹף נִבְרָא אֶחָד
רַב אָשֵׁי אִקְּלַע לְבֵי רַב כָּהֲנָא יוֹמָא קַמָּא בָּרֵךְ כֻּלְּהוּ מִכָּאן וְאֵילָךְ אִי אִכָּא פָּנִים חֲדָשׁוֹת בָּרֵךְ כֻּלְּהוּ וְאִי לָא אַפּוֹשֵׁי שִׂמְחָה בְּעָלְמָא הוּא מְבָרֵךְ שֶׁהַשִּׂמְחָה בִּמְעוֹנוֹ וַאֲשֶׁר בָּרָא
מִשִּׁבְעָה וְעַד שְׁלֹשִׁים בֵּין אָמַר לְהוּ מֵחֲמַת הִלּוּלָא וּבֵין לָא אָמַר לְהוּ מֵחֲמַת הִלּוּלָא מְבָרֵךְ שֶׁהַשִּׂמְחָה בִּמְעוֹנוֹ מִכָּאן וְאֵילָךְ אִי אָמַר לְהוּ מֵחֲמַת הִלּוּלָא מְבָרֵךְ שֶׁהַשִּׂמְחָה בִּמְעוֹנוֹ וְאִי לָא לָא
וְכִי אָמַר לְהוּ מֵחֲמַת הִלּוּלָא עַד אֵימַת אָמַר רַב פַּפִּי מִשְּׁמֵהּ דְּרָבָא עַד תְּרֵיסַר יַרְחֵי שַׁתָּא וּמֵעִקָּרָא מֵאֵימַת אָמַר רַב פָּפָּא מִכִּי רְמוּ שְׂעָרֵי בַּאֲסִינְתָּא אִינִי וְהָא רַב פָּפָּא אִעֲסַק לְאַבָּא מָר בְּרֵהּ וּבָרֵךְ מִשְּׁעַת אֵרוּסִין שָׁאנֵי רַב פָּפָּא דַּהֲוָה טְרִיחַ לֵהּ
רָבִינָא אִעֲסַק לֵהּ לִבְרֵהּ בֵּי רַב חֲבִיבָא וּבָרֵךְ מִשְּׁעַת אֵרוּסִין אָמַר קִים לִי בְּגַוַּיְהוּ דְּלָא הָדְרִי בְּהוּ לָא אִסְתַּיַּע מִלְּתָא וְהָדְרִי בְּהוּ רַב תַּחְלִיפָא בַּר מַעְרְבָא אִקְּלַע לְבָבֶל בָּרֵךְ שֵׁת אֲרִיכָתָא וְלֵית הִלְכְתָא כְּוָתֵהּ
רַב חֲבִיבָא אִקְּלַע לְבֵי מָהוֹלָא בָּרֵךְ שֶׁהַשִּׂמְחָה בִּמְעוֹנוֹ וְלֵית הִלְכְתָא כְּוָתֵהּ מִשּׁוּם דִּטְרִידִי דְּאִית לֵהּ צַעֲרָא לְיָנוֹקָא
אָמַר רַב נַחְמָן אָמַר רַב חֲתָנִים מִן הַמִּנְיָן וְאֵין אֲבֵלִים מִן הַמִּנְיָן מֵיתִיבִי חֲתָנִים וַאֲבֵלִים מִן הַמִּנְיָן מַתְנִיתָא קָא רָמֵית עֲלֵהּ דְּרַב רַב תַּנָּא הוּא וּפְלִיג אִתְּמַר אָמַר רַבִּי יִצְחָק אָמַר רַבִּי יוֹחָנָן חֲתָנִים מִן הַמִּנְיָן וְאֵין אֲבֵלִים מִן הַמִּנְיָן מֵיתִיבִי חֲתָנִים וַאֲבֵלִים מִן הַמִּנְיָן

 *** דף ח: *** 

כִּי תַּנְיָא הָהִיא בְּבִרְכַּת הַמָּזוֹן כִּי קָאָמַר רַבִּי יוֹחָנָן בְּשׁוּרָה
וְאֶלָּא הָא דְּאָמַר רַבִּי יִצְחָק אָמַר רַבִּי יוֹחָנָן מְבָרְכִים בִּרְכַּת חֲתָנִים בַּעֲשָׂרָה וַחֲתָנִים מִן הַמִּנְיָן וּבִרְכַּת אֲבֵלִים בַּעֲשָׂרָה וְאֵין אֲבֵלִים מִן הַמִּנְיָן בְּרָכָה בְּשׁוּרָה מִי אִכָּא אֶלָּא כִּי קָאָמַר רַבִּי יוֹחָנָן בִּרְחָבָה
וְאֶלָּא הָא דְּאָמַר רַבִּי יִצְחָק אָמַר רַבִּי יוֹחָנָן מְבָרְכִין בִּרְכַּת חֲתָנִים בַּעֲשָׂרָה כׇּל שִׁבְעָה וַחֲתָנִים מִן הַמִּנְיָן וּבִרְכַּת אֲבֵלִים בַּעֲשָׂרָה כׇּל שִׁבְעָה וְאֵין אֲבֵלִים מִן הַמִּנְיָן בִּרְכַּת רְחָבָה כׇּל שִׁבְעָה מִי אִכָּא מַשְׁכַּחַתְּ לַהּ בְּפָנִים חֲדָשׁוֹת
כִּי הָא דְּרַב חִיָּא בַּר אַבָּא מַקְרֵי בְּנֵהּ דְּרֵישׁ לָקִישׁ הֲוָה וְאָמְרִי לַהּ מַתְנִי בְּרֵהּ דְּרֵישׁ לָקִישׁ הֲוָה שְׁכֵב לֵהּ יָנוֹקָא יוֹמָא קַמָּא לָא אֲזַל לְגַבֵּהּ לִמְחַר דַּבְרֵהּ לִיהוּדָה בַּר נַחְמָנִי מְתֻרְגְּמָנֵהּ אֲמַר לֵהּ קוּם אֵימָא מִלְּתָא כׇּל קֳבֵל יָנוֹקָא פְּתַח וַאֲמַר וַיַּרְא ה' וַיִּנְאָץ מִכַּעַס בָּנָיו וּבְנֹתָיו דּוֹר שֶׁאָבוֹת מְנָאֲצִים לְהַקָּדוֹשׁ בָּרוּךְ הוּא כּוֹעֵס עַל בְּנֵיהֶם וְעַל בְּנוֹתֵיהֶם וּמֵתִים כְּשֶׁהֵם קְטַנִּים
וְאִכָּא דְּאָמְרִי בָּחוּר הֲוָה וְהָכִי קָאָמַר לֵהּ עַל כֵּן עַל בַּחוּרָיו לֹא יִשְׂמַח ה' וְאֶת יְתֹמָיו וְאֶת אַלְמְנֹתָיו לֹא יְרַחֵם כִּי כֻלּוֹ חָנֵף וּמֵרַע וְכׇל פֶּה דֹּבֵר נְבָלָה בְּכׇל זֹאת לֹא שָׁב אַפּוֹ וְעוֹד יָדוֹ נְטוּיָה מַאי וְעוֹד יָדוֹ נְטוּיָה אָמַר רַב חָנָן בַּר רַב הַכֹּל יוֹדְעִין כַּלָּה לָמָּה נִכְנְסָה לַחֻפָּה אֶלָּא כׇּל הַמְנַבֵּל פִּיו וּמוֹצִיא דְּבַר נְבָלָה מִפִּיו אֲפִלּוּ נֶחְתַּם לוֹ גְּזַר דִּינוֹ שֶׁל שִׁבְעִים שָׁנָה לְטוֹבָה נֶהְפָּךְ עָלָיו לְרָעָה
אֲתָא לְנַחוֹמֵי צַעוֹרֵי קָמְצַעַר לֵהּ הָכִי קָאָמַר לֵהּ חֲשִׁיב אַתְּ לְאִתְּפוֹסֵי אַדָּרָא
אֲמַר לֵהּ קוּם אֵימָא מִלְּתָא כְּנֶגֶד שְׁבָחוֹ שֶׁל הַקָּדוֹשׁ בָּרוּךְ הוּא פָּתַח וְאָמַר הָאֵל הַגָּדוֹל בְּרֹב גׇּדְלוֹ אַדִּיר וְחָזָק בְּרֹב נוֹרָאוֹת מְחַיֵּה מֵתִים בְּמַאֲמָרוֹ עֹשֶׂה גְדֹלוֹת עַד אֵין חֵקֶר וְנִפְלָאוֹת עַד אֵין מִסְפָּר בָּרוּךְ אַתָּה ה' מְחַיֵּה הַמֵּתִים
אֲמַר לֵהּ קוּם אֵימָא מִלְּתָא כְּנֶגֶד אֲבֵלִים פָּתַח וְאָמַר אַחֵינוּ הַמְיֻגָּעִים הַמְדֻכָּאִין בָּאֵבֶל הַזֶּה תְּנוּ לְבַבְכֶם לַחְקֹר אֶת זֹאת זֹאת הִיא עוֹמֶדֶת לָעַד נָתִיב הוּא מִשֵּׁשֶׁת יְמֵי בְרֵאשִׁית רַבִּים שָׁתוּ רַבִּים יִשְׁתּוּ כְּמִשְׁתֵּה רִאשׁוֹנִים כָּךְ מִשְׁתֵּה אַחֲרוֹנִים אַחֵינוּ בַּעַל נֶחָמוֹת יְנַחֵם אֶתְכֶם בָּרוּךְ מְנַחֵם אֲבֵלִים
אָמַר אַבָּיֵי רַבִּים שָׁתוּ לֵימָא רַבִּים יִשְׁתּוּ לָא לֵימָא מִשְׁתֵּה רִאשׁוֹנִים לֵימָא מִשְׁתֵּה אַחֲרוֹנִים לָא לֵימָא דְּאָמַר רַבִּי שִׁמְעוֹן בֶּן לָקִישׁ וְכֵן תָּנָא מִשְּׁמֵהּ דְּרַבִּי יוֹסֵי לְעוֹלָם אַל יִפְתַּח אָדָם פִּיו לַשָּׂטָן אָמַר רַב יוֹסֵף מַאי קְרָא כִּסְדֹם הָיִינוּ לַעֲמֹרָה דָּמִינוּ מַאי אַהְדַּר לֵהּ שִׁמְעוּ דְבַר ה' קְצִינֵי סְדֹם וְגוֹ'
אֲמַר לֵהּ קוּם אֵימָא מִלְּתָא כְּנֶגֶד מְנַחֲמֵי אֲבֵלִים פָּתַח וְאָמַר אַחֵינוּ גּוֹמְלֵי חֲסָדִים בְּנֵי גּוֹמְלֵי חֲסָדִים הַמַּחְזִיקִים בִּבְרִיתוֹ שֶׁל אַבְרָהָם אָבִינוּ (שֶׁנֶּאֱמַר כִּי יְדַעְתִּיו לְמַעַן אֲשֶׁר יְצַוֶּה אֶת בָּנָיו וְגוֹ') אַחֵינוּ בַּעַל הַגְּמוּל יְשַׁלֵּם לָכֶם גְּמוּלְכֶם בָּרוּךְ אַתָּה מְשַׁלֵּם הַגְּמוּל
אֲמַר לֵהּ קוּם אֵימָא מִלְּתָא כְּנֶגֶד כׇּל יִשְׂרָאֵל פָּתַח וְאָמַר רִבּוֹן הָעוֹלָמִים פְּדֵה וְהַצֵּל מַלֵּט הוֹשַׁע עַמְּךָ יִשְׂרָאֵל מִן הַדֶּבֶר וּמִן הַחֶרֶב וּמִן הַבִּזָּה וּמִן הַשִּׁדָּפוֹן וּמִן הַיֵּרָקוֹן וּמִכׇּל מִינֵי פֻּרְעָנִיּוֹת הַמִּתְרַגְּשׁוֹת וּבָאוֹת לָעוֹלָם טֶרֶם נִקְרָא וְאַתָּה תַּעֲנֶה בָּרוּךְ אַתָּה עוֹצֵר הַמַּגֵּפָה
אֲמַר עֻלָּא וְאָמְרִי לַהּ בְּמַתְנִיתָא תָּנָא עֲשָׂרָה כּוֹסוֹת תִּקְּנוּ חֲכָמִים בְּבֵית הָאֵבֶל שְׁלֹשָׁה קֹדֶם אֲכִילָה כְּדֵי לִפְתֹּחַ אֶת בְּנֵי מֵעָיו שְׁלֹשָׁה בְּתוֹךְ אֲכִילָה כְּדֵי לִשְׁרוֹת אֲכִילָה שֶׁבְּמֵעָיו וְאַרְבָּעָה לְאַחַר אֲכִילָה אֶחָד כְּנֶגֶד הַזָּן וְאֶחָד כְּנֶגֶד בִּרְכַּת הָאָרֶץ וְאֶחָד כְּנֶגֶד בּוֹנֵה יְרוּשָׁלָיִם וְאֶחָד כְּנֶגֶד הַטּוֹב וְהַמֵּטִיב
הוֹסִיפוּ עֲלֵיהֶם אַרְבָּעָה אֶחָד כְּנֶגֶד חַזָּנֵי הָעִיר וְאֶחָד כְּנֶגֶד פַּרְנָסֵי הָעִיר וְאֶחָד כְּנֶגֶד בֵּית הַמִּקְדָּשׁ וְאֶחָד כְּנֶגֶד רַבָּן גַּמְלִיאֵל הִתְחִילוּ (הָיוּ) שׁוֹתִין וּמִשְׁתַּכְּרִין הֶחְזִירוּ הַדָּבָר לְיָשְׁנָהּ
מַאי רַבָּן גַּמְלִיאֵל דְּתַנְיָא בָּרִאשׁוֹנָה הָיְתָה הוֹצָאַת הַמֵּת קָשָׁה לִקְרוֹבָיו יוֹתֵר מִמִּיתָתוֹ עַד שֶׁהָיוּ מַנִּיחִים אוֹתוֹ וּבוֹרְחִין עַד שֶׁבָּא רַבָּן גַּמְלִיאֵל וְנָהַג קַלּוּת בְּעַצְמוֹ וְהוֹצִיאוּהוּ בִּכְלֵי פִשְׁתָּן וְנָהֲגוּ כׇּל הָעָם אַחֲרָיו לְהוֹצִיא בִּכְלֵי פִשְׁתָּן אֲמַר רַב פָּפָּא וְהָאִדָּנָא נְהוּג עָלְמָא אֲפִלּוּ בְּצַרְדָּא בַּר זוּזָא
אֲמַר רַבִּי אֶלְעָזָר

 *** דף ט. *** 

הָאוֹמֵר פֶּתַח פָּתוּחַ מָצָאתִי נֶאֱמָן לְאׇסְרָהּ עָלָיו
וְאַמַּאי סְפֵק סְפֵיקָא הוּא סָפֵק תַּחְתָּיו סָפֵק אֵין תַּחְתָּיו וְאִם תִּמְצָא לוֹמַר תַּחְתָּיו סָפֵק בְּאֹנֶס סָפֵק בְּרָצוֹן
לָא צְרִיכָא בְּאֵשֶׁת כֹּהֵן וְאִיבָּעֵית אֵימָא בְּאֵשֶׁת יִשְׂרָאֵל וּכְגוֹן דְּקַבֵּל בַּהּ אֲבוּהּ קִדּוּשִׁין פְּחוּתָה מִבַּת שָׁלֹשׁ שָׁנִים וְיוֹם אֶחָד
מַאי קָא מַשְׁמַע לַן תְּנֵינָא הָאוֹמֵר לְאִשָּׁה קִדַּשְׁתִּיךְ וְהִיא אוֹמֶרֶת לֹא קִדַּשְׁתַּנִי הִיא מֻתֶּרֶת בִּקְרוֹבָיו וְהוּא אָסוּר בִּקְרוֹבוֹתֶיהָ
מַהוּ דְּתֵימָא הָתָם דְּוַדַּאי קִים לֵהּ אֲבָל הָכָא מֵקָם הוּא דְּלָא קִים לֵהּ קָא מַשְׁמַע לַן
וּמִי אָמַר רַבִּי אֶלְעָזָר הָכִי וְהָאָמַר רַבִּי אֶלְעָזָר אֵין הָאִשָּׁה נֶאֱסֶרֶת עַל בַּעְלָהּ אֶלָּא עַל עִסְקֵי קִנּוּי וּסְתִירָה וּכְמַעֲשֶׂה שֶׁהָיָה
וְתִסְבְּרָא מַעֲשֶׂה שֶׁהָיָה בְּקִנּוּי וּסְתִירָה הֲוָה וְעוֹד מִי אַסְרוּהָ
הָא לָא קַשְׁיָא הָכִי קָאָמַר אֵין הָאִשָּׁה נֶאֱסֶרֶת עַל בַּעְלָהּ אֶלָּא עַל עִסְקֵי קִנּוּי וּסְתִירָה מִמַּעֲשֶׂה שֶׁהָיָה דְּלָא הֲוָה קִנּוּי וּסְתִירָה וְלָא אִתַּסְרָא מִכׇּל מָקוֹם קַשְׁיָא קִנּוּי וּסְתִירָה אִין פֶּתַח פָּתוּחַ לָא
וּלְטַעְמָךְ קִנּוּי וּסְתִירָה אִין עֵדִים לָא
אֶלָּא הָכִי קָאָמַר אֵין הָאִשָּׁה נֶאֱסֶרֶת עַל בַּעְלָהּ בְּעֵד אֶחָד אֶלָּא בִּשְׁנֵי עֵדִים וְקִנּוּי וּסְתִירָה אֲפִלּוּ בְּעֵד אֶחָד נָמֵי וּפֶתַח פָּתוּחַ כִּשְׁנֵי עֵדִים דָּמֵי
וְכִי תֵּימָא מַעֲשֶׂה שֶׁהָיָה מִפְּנֵי מָה לֹא אֲסָרוּהָ הָתָם אֹנֶס הֲוָה וְאִיבָּעֵית אֵימָא כִּי הָא דְּאָמַר רַבִּי שְׁמוּאֵל בַּר נַחְמָנִי אָמַר רַבִּי יוֹנָתָן

 *** דף ט: *** 

כׇּל הַיּוֹצֵא לְמִלְחֶמֶת בֵּית דָּוִד גֵּט כְּרִיתוּת כּוֹתֵב לְאִשְׁתּוֹ דִּכְתִיב וְאֶת אַחֶיךָ תִּפְקֹד לְשָׁלוֹם וְאֶת עֲרֻבָּתָם תִּקָּח מַאי וְאֶת עֲרֻבָּתָם תִּקָּח תָּנֵי רַב יוֹסֵף דְּבָרִים הַמְעֹרָבִין בֵּינוֹ לְבֵינָהּ
אָמַר אַבָּיֵי אַף אֲנַן נָמֵי תְּנֵינָא בְּתוּלָה נִשֵּׂאת לַיּוֹם הָרְבִיעִי לְיוֹם רְבִיעִי אִין לְיוֹם חֲמִישִׁי לָא מַאי טַעְמָא מִשּׁוּם אִקָּרוֹרֵי דַעְתָּא
וּלְמַאי אִי לְמִתַּב לָהּ כְּתֻבָּה נִתֵּב לַהּ אֶלָּא לְאׇסְרָהּ עָלָיו וּדְקָא טָעֵן טַעֲנָה
מַאי לָאו דְּקָטָעֵן טַעֲנַת פֶּתַח פָּתוּחַ לָא דְּקָטָעֵן טַעֲנַת דָּמִים
אָמַר רַב יְהוּדָה אָמַר שְׁמוּאֵל הָאוֹמֵר פֶּתַח פָּתוּחַ מָצָאתִי נֶאֱמָן לְהַפְסִידָהּ כְּתֻבָּתָהּ אָמַר רַב יוֹסֵף מַאי קָא מַשְׁמַע לַן תְּנֵינָא הָאוֹכֵל אֵצֶל חָמִיו בִּיהוּדָה שֶׁלֹּא בְּעֵדִים אֵינוֹ יָכוֹל לִטְעֹן טַעֲנַת בְּתוּלִים מִפְּנֵי שֶׁמִּתְיַחֵד עִמָּהּ בִּיהוּדָה הוּא דְּלָא מָצֵי טָעֵן הָא בַּגָּלִיל מָצֵי טָעֵן
וּלְמַאי אִי לְאׇסְרָהּ עָלָיו בִּיהוּדָה אַמַּאי לָא אֶלָּא לָאו לְהַפְסִידָהּ כְּתֻבָּתָהּ וּדְקָא טָעֵן טַעֲנָה מַאי לָאו דְּקָא טָעֵן טַעֲנַת פֶּתַח פָּתוּחַ לָא דְּקָא טָעֵן טַעֲנַת דָּמִים

 *** דף י. *** 

אִתְּמַר אָמַר רַב נַחְמָן אָמַר שְׁמוּאֵל מִשּׁוּם רַבִּי שִׁמְעוֹן בֶּן אֶלְעָזָר חֲכָמִים תִּקְּנוּ לָהֶם לִבְנוֹת יִשְׂרָאֵל לִבְתוּלָה מָאתַיִם וּלְאַלְמָנָה מָנֶה וְהֵם הֶאֱמִינוּהוּ שֶׁאִם אָמַר פֶּתַח פָּתוּחַ מָצָאתִי נֶאֱמָן אִם כֵּן מָה הוֹעִילוּ חֲכָמִים בְּתַקָּנָתָם
אָמַר רָבָא חֲזָקָה אֵין אָדָם טוֹרֵחַ בַּסְּעוּדָה וּמַפְסִידָהּ
תָּנָא הוֹאִיל וּקְנַס חֲכָמִים הוּא לֹא תִּגְבֶּה אֶלָּא מִן הַזִּבּוּרִית קְנָסָא מַאי קְנָסָא אֶלָּא אֵימָא הוֹאִיל וְתַקָּנַת חֲכָמִים הוּא לֹא תִּגְבֶּה אֶלָּא מִן הַזִּבּוּרִית רַבָּן שִׁמְעוֹן בֶּן גַּמְלִיאֵל אוֹמֵר כְּתֻבַּת אִשָּׁה מִן הַתּוֹרָה
וּמִי אָמַר רַבָּן שִׁמְעוֹן בֶּן גַּמְלִיאֵל הָכִי וְהָתַנְיָא כֶּסֶף יִשְׁקֹל כְּמֹהַר הַבְּתוּלֹת שֶׁיְּהֵא זֶה כְּמֹהַר הַבְּתוּלוֹת וּמֹהַר הַבְּתוּלוֹת כָּזֶה מִכָּאן סָמְכוּ חֲכָמִים לִכְתֻבַּת אִשָּׁה מִן הַתּוֹרָה רַבָּן שִׁמְעוֹן בֶּן גַּמְלִיאֵל אוֹמֵר כְּתֻבַּת אִשָּׁה אֵינָהּ מִדִּבְרֵי תוֹרָה אֶלָּא מִדִּבְרֵי סוֹפְרִים
אֵפוֹךְ וּמַאי חָזֵית דְּאָפְכַתְּ בָּתְרָיְתָא אֵפוֹךְ קַמַּיְתָא
הָא שָׁמְעִינַן לֵהּ לְרַבָּן שִׁמְעוֹן בֶּן גַּמְלִיאֵל דְּאָמַר כְּתֻבַּת אִשָּׁה מִדְּאוֹרָיְתָא דִּתְנַן רַבָּן שִׁמְעוֹן בֶּן גַּמְלִיאֵל אוֹמֵר נוֹתֵן לָהּ מִמְּעוֹת קַפּוֹטְקְיָא
וְאִי בָּעֵית אֵימָא כֻּלָּהּ רַבָּן שִׁמְעוֹן בֶּן גַּמְלִיאֵל הִיא וְחַסּוֹרֵי מִחַסְּרָא וְהָכִי קָתָנֵי מִכָּאן סָמְכוּ חֲכָמִים לִכְתֻבַּת אִשָּׁה מִן הַתּוֹרָה כְּתֻבַּת אַלְמָנָה אֵינָהּ מִדִּבְרֵי תוֹרָה אֶלָּא מִדִּבְרֵי סוֹפְרִים שֶׁרַבָּן שִׁמְעוֹן בֶּן גַּמְלִיאֵל אוֹמֵר כְּתֻבַּת אַלְמָנָה אֵינָהּ מִדִּבְרֵי תוֹרָה אֶלָּא מִדִּבְרֵי סוֹפְרִים
הַהוּא דַּאֲתָא לְקַמֵּהּ דְּרַב נַחְמָן אֲמַר לֵהּ פֶּתַח פָּתוּחַ מָצָאתִי אֲמַר לֵהּ רַב נַחְמָן אַסְּבוּהוּ כֻּפְרֵי מְבָרַכְתָּא חֲבִיטָא לֵהּ
וְהָא רַב נַחְמָן הוּא דְּאָמַר מְהֵימַן מְהֵימַן וּמַסְּבִינַן לֵהּ כֻּפְרֵי רַב אַחַאי מְשַׁנֵּי כָּאן בְּבָחוּר כָּאן בְּנָשׂוּי
הַהוּא דַּאֲתָא לְקַמֵּהּ דְּרַבָּן גַּמְלִיאֵל אֲמַר לֵהּ פֶּתַח פָּתוּחַ מָצָאתִי אֲמַר לֵהּ שֶׁמָּא הִטֵּיתָהּ אֶמְשֹׁל לְךָ מָשָׁל לְמָה הַדָּבָר דּוֹמֶה לְאָדָם שֶׁהָיָה מְהַלֵּךְ בְּאִישׁוֹן לַיְלָה וַאֲפֵלָה הִטָּה מְצָאוֹ פָּתוּחַ לֹא הִטָּה מְצָאוֹ נָעוּל
אִכָּא דְּאָמְרִי הָכִי אֲמַר לֵהּ שֶׁמָּא בְּמֵזִיד הִטֵּיתָהּ וַעֲקַרְתְּ לְדַשָּׁא וְעָבְרָא אֶמְשֹׁל לְךָ מָשָׁל לְמָה הַדָּבָר דּוֹמֶה לְאָדָם שֶׁהוּא מְהַלֵּךְ בְּאִישׁוֹן לַיְלָה וַאֲפֵלָה הִטָּה בְּמֵזִיד מְצָאוֹ פָּתוּחַ לֹא הִטָּה בְּמֵזִיד מְצָאוֹ נָעוּל
הַהוּא דַּאֲתָא לְקַמֵּהּ דְּרַבָּן גַּמְלִיאֵל בַּר רַבִּי אֲמַר לֵהּ רַבִּי בָּעַלְתִּי וְלֹא מָצָאתִי דָּם אָמְרָה לוֹ רַבִּי בְּתוּלָה הָיִיתִי אָמַר לָהֶם הָבִיאוּ לִי אוֹתוֹ סוּדָר הֵבִיאוּ לוֹ הַסּוּדָר וּשְׁרָאוֹ בְּמַיִם וְכִבְּסוֹ וּמָצָא עָלָיו כַּמָּה טִפֵּי דָמִים אָמַר לוֹ לֵךְ זְכֵה בְּמִקָּחֶךָ
אֲמַר לֵהּ הוּנָא מָר בְּרֵהּ דְּרָבָא מִפַּרְזִקְיָא לְרַב אָשֵׁי אֲנַן נָמֵי נַעֲבֵד הָכִי אֲמַר לֵהּ

 *** דף י: *** 

גִּהוּץ שֶׁלָּנוּ כְּכִבּוּס שֶׁלָּהֶם וְאִי אָמְרַתְּ נֶעְבַּד גִּהוּץ מְעַבְּרָא לֵהּ חוּמַרְתָּא
הַהוּא דַּאֲתָא לְקַמֵּהּ דְּרַבָּן גַּמְלִיאֵל בַּר רַבִּי אֲמַר לֵהּ רַבִּי בָּעַלְתִּי וְלֹא מָצָאתִי דָּם אֲמַרָה לֵהּ רַבִּי עֲדַיִן בְּתוּלָה אֲנִי אָמַר לָהֶן הָבִיאוּ לִי שְׁתֵּי שְׁפָחוֹת אַחַת בְּתוּלָה וְאַחַת בְּעוּלָה הֵבִיאוּ לוֹ וְהוֹשִׁיבָן עַל פִּי חָבִית שֶׁל יַיִן בְּעוּלָה רֵיחָהּ נוֹדֵף בְּתוּלָה אֵין רֵיחָהּ נוֹדֵף אַף זוֹ הוֹשִׁיבָה וְלֹא הָיָה רֵיחָהּ נוֹדֵף אָמַר לוֹ לֵךְ זְכֵה בְּמִקָּחֶךָ
וְנִבְדּוֹק מֵעִקָּרָא בְּגַוַּהּ גְּמָרָא הֲוָה שְׁמִעַ לֵהּ מַעֲשֶׂה לָא הֲוָה חָזֵי וְסָבַר דִּלְמָא לָא קִים לֵהּ בְּגַוַּהּ דְּמִלְּתָא שַׁפִּיר וְלָאו אֹרַח אַרְעָא לְזַלְזוֹלֵי בִּבְנוֹת יִשְׂרָאֵל
הַהוּא דַּאֲתָא לְקַמֵּהּ דְּרַבָּן גַּמְלִיאֵל הַזָּקֵן אָמַר לוֹ רַבִּי בָּעַלְתִּי וְלֹא מָצָאתִי דָּם אָמְרָה לוֹ רַבִּי מִמִּשְׁפַּחַת דּוֹרְקְטִי אֲנִי שֶׁאֵין לָהֶן לֹא דַּם נִדָּה וְלֹא דַּם בְּתוּלִים בָּדַק רַבָּן גַּמְלִיאֵל בִּקְרוֹבוֹתֶיהָ וּמָצָא כִּדְבָרֶיהָ אָמַר לוֹ לֵךְ זְכֵה בְּמִקָּחֶךָ אַשְׁרֶיךָ שֶׁזָּכִיתָ לְמִשְׁפַּחַת דּוֹרְקְטִי
מַאי דּוֹרְקְטִי דּוֹר קָטוּעַ אָמַר רַבִּי חֲנִינָא תַּנְחוּמִים שֶׁל הֶבֶל נִחֲמוֹ רַבָּן גַּמְלִיאֵל לְאוֹתוֹ הָאִישׁ דְּתָנֵי רַבִּי חִיָּא כְּשֵׁם שֶׁהַשְּׂאוֹר יָפֶה לְעִסָּה כָּךְ דָּמִים יָפִים לָאִשָּׁה וְתָנָא מִשּׁוּם רַבִּי מֵאִיר כׇּל אִשָּׁה שֶׁדָּמֶיהָ מְרֻבִּין בָּנֶיהָ מְרֻבִּים
אִתְּמַר רַבִּי יִרְמְיָה בַּר אַבָּא אָמַר זְכֵה בְּמִקָּחֶךָ אֲמַר לֵהּ וְרַבִּי יוֹסֵי בַּר אָבִין אָמַר נִתְחַיַּבְ[תָּ] בְּמִקָּחֶךָ אֲמַר לֵהּ בִּשְׁלָמָא לְמַאן דְּאָמַר נִתְחַיַּבְ[תָּ] הַיְנוּ דְּרַבִּי חֲנִינָא אֶלָּא לְמַאן דְּאָמַר זְכֵה מַאי זְכוּתָא דְּלָא אָתֵי לִידֵי סְפֵק נִדָּה
הַהוּא דַּאֲתָא לְקַמֵּהּ דְּרַבִּי אֲמַר לֵהּ רַבִּי בָּעַלְתִּי וְלֹא מָצָאתִי דָּם אָמְרָה לוֹ רַבִּי עֲדַיִן בְּתוּלָה אֲנִי וּשְׁנֵי בַצֹּרֶת הֲוָה רָאָה רַבִּי שֶׁפְּנֵיהֶם שְׁחוֹרִים צִוָּה עֲלֵיהֶן וְהִכְנִיסוּם לַמֶּרְחָץ וְהֶאֱכִילוּם וְהִשְׁקוּם וְהִכְנִיסוּם לַחֶדֶר בָּעַל וּמָצָא דָּם אָמַר לוֹ לֵךְ זְכֵה בְּמִקָּחֶךָ קָרֵי רַבִּי עֲלֵיהֶם צָפַד עוֹרָם עַל עַצְמָם יָבֵשׁ הָיָה כָעֵץ
מַתְנִי' בְּתוּלָה כְּתֻבָּתָהּ מָאתַיִם וְאַלְמָנָה מָנֶה בְּתוּלָה אַלְמָנָה גְּרוּשָׁה וַחֲלוּצָה מִן הָאֵרוּסִין כְּתֻבָּתָן מָאתַיִם וְיֵשׁ לָהֶן טַעֲנַת בְּתוּלִים
גְּמָ' מַאי אַלְמָנָה אָמַר רַב חָנָא בַּגְדָּתָאָה אַלְמָנָה עַל שֵׁם מָנֶה אַלְמָנָה מִן הָאֵרוּסִין מַאי אִכָּא לְמֵימַר אַיְּדֵי דְּהָא קָרֵי לַהּ אַלְמָנָה הָא נָמֵי קָרֵי לַהּ אַלְמָנָה
אַלְמָנָה דִּכְתִיבָא בְּאוֹרָיְתָא מַאי אִכָּא לְמֵימַר דַּעֲתִידִין רַבָּנַן דִּמְתַקְּנִי לַהּ מָנֶה וּמִי כָּתֵב קְרָא לְעָתִיד אִין דִּכְתִיב וְשֵׁם הַנָּהָר הַשְּׁלִישִׁי חִדֶּקֶל הוּא הַהֹלֵךְ קִדְמַת אַשּׁוּר וְתָנָא רַב יוֹסֵף אַשּׁוּר זוֹ סְלֵיקָא וּמִי הֲוַאי אֶלָּא דַּעֲתִידָה הָכָא נָמֵי דַּעֲתִידָה
וְאָמַר רַב חָנָא בַּגְדָּתָאָה מָטָר מַשְׁקֶה מַרְוֶה וּמְזַבֵּל וּמְעַדֵּן וּמַמְשִׁיךְ אָמַר רָבָא בַּר רַבִּי יִשְׁמָעֵאל וְאִיתֵּימָא רַב יֵמַר בַּר שֶׁלֶמְיָא מַאי קְרָא תְּלָמֶיהָ רַוֵּה נַחֵת גְּדוּדֶיהָ בִּרְבִיבִים תְּמֹגְגֶנָּה צִמְחָהּ תְּבָרֵךְ
אָמַר רַבִּי אֶלְעָזָר מִזְבֵּחַ מֵזִיחַ וּמֵזִין מְחַבֵּב מְכַפֵּר הַיְנוּ מְכַפֵּר הַיְנוּ מֵזִיחַ מֵזִיחַ גְּזֵרוֹת וּמְכַפֵּר עֲוֹנוֹת
וְאָמַר רַב חָנָא בַּגְדָּתָאָה תַּמְרֵי מְשַׁחֲנָן מַשְׂבְּעָן מְשַׁלְשְׁלָן מְאַשְּׁרָן וְלָא מְפַנְּקָן אָמַר רַב אָכַל תְּמָרִים אַל יוֹרֶה מֵיתִיבִי תְּמָרִים שַׁחֲרִית וְעַרְבִית יָפוֹת בְּמִנְחָה רָעוֹת בַּצׇּהֳרַיִם אֵין כְּמוֹתָן וּמְבַטְּלוֹת שְׁלֹשָׁה דְּבָרִים מַחְשָׁבָה רָעָה וְחֹלִי מֵעַיִם וְתַחְתּוֹנִיּוֹת
מִי אָמְרִינַן דְּלָא מְעַלּוּ עַלּוֹיֵי מְעַלּוּ וּלְפִי שַׁעְתָּא טָרְדָא מִדֵּי דְּהָוֵה אַחַמְרָא דְּאָמַר מָר הַשּׁוֹתֶה רְבִיעִית יַיִן אַל יוֹרֶה וְאִיבָּעֵית אֵימָא לָא קַשְׁיָא הָא מִקַּמֵּי נַהֲמָא הָא לְבָתַר נַהֲמָא דְּאָמַר אַבָּיֵי אֲמַרָה לִי אֵם תַּמְרֵי מִקַּמֵּי נַהֲמָא כִּי נַרְגָּא לְדִקּוּלָא בָּתַר נַהֲמָא כִּי עָבְרָא לְדַשָּׁא
דַּשָּׁא אָמַר רָבָא דֶּרֶךְ שָׁם דַּרְגָּא אָמַר רָבָא דֶּרֶךְ גַּג פֻּרְיָא אָמַר רַב פָּפָּא שֶׁפָּרִין וְרָבִין עָלֶיהָ אָמַר רַב נַחְמָן בַּר יִצְחָק

 *** דף יא. *** 

אַף אָנוּ נֹאמַר אַיְלוֹנִית דֻּכְרָנִית דְּלָא יָלְדָה
מַתְנִי' הַגִּיּוֹרֶת וְהַשְּׁבוּיָה וְהַשִּׁפְחָה שֶׁנִּפְדּוּ וְשֶׁנִּתְגַּיְּרוּ וְשֶׁנִּשְׁתַּחְרְרוּ פְּחוּתוֹת מִבְּנוֹת שָׁלֹשׁ שָׁנִים וְיוֹם אֶחָד כְּתֻבָּתָן מָאתַיִם וְיֵשׁ לָהֶן טַעֲנַת בְּתוּלִין
גְּמָ' אָמַר רַב הוּנָא גֵּר קָטָן מַטְבִּילִין אוֹתוֹ עַל דַּעַת בֵּית דִּין
מַאי קָא מַשְׁמַע לַן דִּזְכוּת הוּא לוֹ וְזָכִין לָאָדָם שֶׁלֹּא בְּפָנָיו תְּנֵינָא זָכִין לְאָדָם שֶׁלֹּא בְּפָנָיו וְאֵין חָבִין לָאָדָם שֶׁלֹּא בְּפָנָיו
מַהוּ דְּתֵימָא גּוֹי בְּהֶפְקֵרָא נִיחָא לֵהּ דְּהָא קַיְמָא לַן דְּעֶבֶד וַדַּאי בְּהֶפְקֵרָא נִיחָא לֵהּ
קָא מַשְׁמַע לַן דְּהָנֵי מִלֵּי גָּדוֹל דִּטְעַם טַעַם דְּאִסּוּרָא אֲבָל קָטָן זְכוּת הוּא לוֹ
לֵימָא מְסַיַּע לֵהּ הַגִּיּוֹרֶת וְהַשְּׁבוּיָה וְהַשִּׁפְחָה שֶׁנִּפְדּוּ וְשֶׁנִּתְגַּיְּרוּ וְשֶׁנִּשְׁתַּחְרְרוּ פְּחוּתוֹת מִבְּנוֹת שָׁלֹשׁ שָׁנִים וְיוֹם אֶחָד מַאי לָאו דְּאַטְבְּלִינְהוּ עַל דַּעַת בֵּית דִּין
לָא הָכָא בְּמַאי עָסְקִינַן בְּגֵר שֶׁנִּתְגַּיְּרוּ בָּנָיו וּבְנוֹתָיו עִמּוֹ דְּנִיחָא לְהוּ בְּמַאי דְּעָבֵד אֲבוּהוֹן
אָמַר רַב יוֹסֵף הִגְדִּילוּ יְכוֹלִין לְמַחוֹת אֵיתִיבֵהּ אַבָּיֵי הַגִּיּוֹרֶת וְהַשְּׁבוּיָה וְהַשִּׁפְחָה שֶׁנִּפְדּוּ וְשֶׁנִּתְגַּיְּרוּ וְשֶׁנִּשְׁתַּחְרְרוּ פְּחוּתוֹת מִבְּנוֹת שָׁלֹשׁ שָׁנִים וְיוֹם אֶחָד כְּתֻבָּתָן מָאתַיִם וְאִי סָלְקָא דַעְתָּךְ הִגְדִּילוּ יְכוֹלִין לְמַחוֹת יָהֲבִינַן לַהּ כְּתוּבָה דְּאָזְלָה וְאָכְלָה בְּגֵיוּתַהּ
לְכִי גָדְלָה לְכִי גָדְלָה נָמֵי מְמַחֲיָא וְנָפְקָא כֵּיוָן שֶׁהִגְדִּילָה שָׁעָה אַחַת וְלֹא מִחֲתָה שׁוּב אֵינָהּ יְכוֹלָה לְמַחוֹת
מֵתִיב רָבָא אֵלּוּ נְעָרוֹת שֶׁיֵּשׁ לָהֶן קְנָס הַבָּא עַל הַמַּמְזֶרֶת וְעַל הַנְּתִינָה וְעַל הַכּוּתִית וְעַל הַגִּיּוֹרֶת וְעַל הַשְּׁבוּיָה וְעַל הַשִּׁפְחָה שֶׁנִּפְדּוּ וְשֶׁנִּתְגַּיְּרוּ וְשֶׁנִּשְׁתַּחְרְרוּ פְּחוּתוֹת מִבְּנוֹת שָׁלֹשׁ שָׁנִים וְיוֹם אֶחָד יֵשׁ לָהֶן קְנָס וְאִי אָמְרַתְּ הִגְדִּילוּ יְכוֹלִין לְמַחוֹת יָהֲבִינַן לַהּ קְנָס דְּאָזְלָה וְאָכְלָה בְּגֵיוּתַהּ
לְכִי גָדְלָה לְכִי גָדְלָה נָמֵי מְמַחֲיָא וְנָפְקָא כֵּיוָן שֶׁהִגְדִּילָה שָׁעָה אַחַת וְלֹא מִחֲתָה שׁוּב אֵינָהּ יְכוֹלָה לְמַחוֹת
אַבָּיֵי לָא אָמַר כְּרָבָא הָתָם קְנָסָא הַיְנוּ טַעְמָא שֶׁלֹּא יְהֵא חוֹטֵא נִשְׂכָּר
רָבָא לָא אָמַר כְּאַבַּיֵּי כְּתֻבָּה הַיְנוּ טַעְמָא שֶׁלֹּא תְּהֵא קַלָּה בְּעֵינָיו לְהוֹצִיאָהּ
מַתְנִי' הַגָּדוֹל שֶׁבָּא עַל הַקְּטַנָּה וְקָטָן שֶׁבָּא עַל הַגְּדוֹלָה וּמֻכַּת עֵץ כְּתֻבָּתָן מָאתַיִם דִּבְרֵי רַבִּי מֵאִיר וַחֲכָמִים אוֹמְרִים מֻכַּת עֵץ כְּתֻבָּתָהּ מָנֶה
בְּתוּלָה אַלְמָנָה גְּרוּשָׁה וַחֲלוּצָה מִן הַנִּשּׂוּאִין כְּתֻבָּתָן מָנֶה

 *** דף יא: *** 

וְאֵין לָהֶן טַעֲנַת בְּתוּלִים
הַגִּיּוֹרֶת וְהַשְּׁבוּיָה וְהַשִּׁפְחָה שֶׁנִּפְדּוּ וְשֶׁנִּתְגַּיְּרוּ וְשֶׁנִּשְׁתַּחְרְרוּ יְתֵרוֹת עַל בְּנוֹת שָׁלֹשׁ שָׁנִים וְיוֹם אֶחָד כְּתֻבָּתָן מָנֶה וְאֵין לָהֶן טַעֲנַת בְּתוּלִין
גְּמָ' אָמַר רַב יְהוּדָה אָמַר רַב קָטָן הַבָּא עַל הַגְּדוֹלָה עֲשָׂאָהּ מֻכַּת עֵץ כִּי אַמְרִיתַהּ קַמֵּהּ דִּשְׁמוּאֵל אָמַר אֵין מֻכַּת עֵץ בְּבָשָׂר
אִכָּא דְּמַתְנֵי לַהּ לְהָא שְׁמַעְתָּא בְּאַפֵּי נַפְשַׁהּ קָטָן הַבָּא עַל הַגְּדוֹלָה רַב אָמַר עֲשָׂאָהּ מֻכַּת עֵץ וּשְׁמוּאֵל אָמַר אֵין מֻכַּת עֵץ בְּבָשָׂר
מֵתִיב רַב אוֹשַׁעְיָא גָּדוֹל שֶׁבָּא עַל הַקְּטַנָּה וְקָטָן הַבָּא עַל הַגְּדוֹלָה וּמֻכַּת עֵץ כְּתֻבָּתָן מָאתַיִם דִּבְרֵי רַבִּי מֵאִיר וַחֲכָמִים אוֹמְרִים מֻכַּת עֵץ כְּתֻבָּתָהּ מָנֶה
אָמַר רָבָא הָכִי קָאָמַר גָּדוֹל הַבָּא עַל הַקְּטַנָּה וְלֹא כְּלוּם דְּפָחוֹת מִכָּאן כְּנוֹתֵן אֶצְבַּע בָּעַיִן דָּמֵי וְקָטָן הַבָּא עַל הַגְּדוֹלָה עֲשָׂאָהּ מֻכַּת עֵץ וּמֻכַּת עֵץ גּוּפָא פְּלֻגְתָּא דְּרַבִּי מֵאִיר וְרַבָּנַן
אָמַר רָמֵי בַּר חָמָא מַחֲלֹקֶת כְּשֶׁהִכִּיר בָּהּ דְּרַבִּי מֵאִיר מְדַמֵּי לַהּ לְבוֹגֶרֶת וְרַבָּנַן מְדַמּוּ לַהּ לִבְעוּלָה אֲבָל לֹא הִכִּיר בָּהּ דִּבְרֵי הַכֹּל וְלֹא כְּלוּם
וְרַבִּי מֵאִיר אַמַּאי מְדַמֵּי לַהּ לְבוֹגֶרֶת נְדַמְּיַהּ לִבְעוּלָה בְּעוּלָה אִתְעֲבִיד בַּהּ מַעֲשֶׂה בִּידֵי אָדָם הָא לָא אִתְעֲבִיד בַּהּ מַעֲשֶׂה בִּידֵי אָדָם וְרַבָּנַן אַדִּמְדַמּוּ לַהּ לִבְעוּלָה נְדַמְּיוּהָ לְבוֹגֶרֶת בּוֹגֶרֶת לָא אִתְעֲבִיד בַּהּ מַעֲשֶׂה כְּלָל הָא אִתְעֲבִיד בַּהּ מַעֲשֶׂה
אֲבָל לֹא הִכִּיר בָּהּ לְדִבְרֵי הַכֹּל וְלֹא כְּלוּם מֵתִיב רַב נַחְמָן הִיא אוֹמֶרֶת מֻכַּת עֵץ אֲנִי וְהוּא אוֹמֵר לֹא כִּי אֶלָּא דְּרוּסַת אִישׁ אַתְּ רַבָּן גַּמְלִיאֵל וְרַבִּי אֱלִיעֶזֶר אוֹמְרִים נֶאֱמֶנֶת
אֶלָּא אָמַר רָבָא בֵּין הִכִּיר בָּהּ וּבֵין לֹא הִכִּיר בָּהּ לְרַבִּי מֵאִיר מָאתַיִם לְרַבָּנַן הִכִּיר בָּהּ מָנֶה לֹא הִכִּיר בָּהּ וְלֹא כְּלוּם
וַהֲדַר בֵּהּ רָבָא דְּתַנְיָא כֵּיצַד הוֹצָאַת שֵׁם רַע בָּא לְבֵית דִּין וְאָמַר פְּלוֹנִי לֹא מָצָאתִי לְבִתְּךָ בְּתוּלִים אִם יֵשׁ עֵדִים שֶׁזִּנְּתָה תַּחְתָּיו יֵשׁ לָהּ כְּתֻבָּה מָנֶה אִם יֵשׁ עֵדִים שֶׁזִּנְּתָה תַּחְתָּיו בַּת סְקִילָה הִיא הָכִי קָאָמַר אִם יֵשׁ עֵדִים שֶׁזִּנְּתָה תַּחְתָּיו בִּסְקִילָה זִנְּתָה מֵעִקָּרָא יֵשׁ לָהּ כְּתֻבָּה מָנֶה
וְאָמַר רַב חִיָּא בַּר אָבִין אָמַר רַב שֵׁשֶׁת זֹאת אוֹמֶרֶת כְּנָסָהּ בְּחֶזְקַת בְּתוּלָה וְנִמְצֵאת בְּעוּלָה יֵשׁ לָהּ כְּתֻבָּה מָנֶה וּמֵתִיב רַב נַחְמָן הַנּוֹשֵׂא אֶת הָאִשָּׁה וְלֹא מָצָא לָהּ בְּתוּלִים הִיא אוֹמֶרֶת מִשֶּׁאֵרַסְתַּנִי נֶאֱנַסְתִּי וְנִסְתַּחֲפָה שָׂדֵהוּ וְהוּא אוֹמֵר לֹא כִי אֶלָּא עַד שֶׁלֹּא אֵרַסְתִּיךְ וְהָיָה מִקָּחִי מִקָּח טָעוּת וְלֵית לַהּ כְּלָל
וַאֲמַר לְהוּ רַב חִיָּא בַּר אָבִין אֶפְשָׁר רַב עַמְרָם וְכׇל גְּדוֹלֵי הַדּוֹר יָתְבִי כִּי אָמַר רַב שֵׁשֶׁת לְהָא שְׁמַעְתָּא וְקַשְׁיָא לְהוּ וְשַׁנִּי מַאי מִקָּח טָעוּת נָמֵי מִמָּאתַיִם אֲבָל מָנֶה אִית לַהּ וְאֵת אָמְרַתְּ לֵית לַהּ כְּלָל
וְאָמַר רָבָא מַאן דְּקָא מוֹתֵב שַׁפִּיר קָא מוֹתֵב מִקָּח טָעוּת לִגְמָרֵי מַשְׁמַע וְאֶלָּא קַשְׁיָא הָךְ תָּרֵץ וְאֵימָא הָכִי אִם יֵשׁ עֵדִים שֶׁזִּנְּתָה תַּחְתָּיו בִּסְקִילָה זִנְּתָה מֵעִקָּרָא וְלֹא כְּלוּם נִמְצֵאת מֻכַּת עֵץ יֵשׁ לָהּ כְּתֻבָּה מָנֶה
וְהָא רָבָא הוּא דְּאָמַר לְרַבָּנַן לֹא הִכִּיר בָּהּ וְלֹא כְּלוּם אֶלָּא שְׁמַע מִנַּהּ הֲדַר בֵּהּ רָבָא מֵהַהִיא
תָּנוּ רַבָּנַן כְּנָסָהּ רִאשׁוֹן לְשׁוּם נִשּׂוּאִין וְיֵשׁ לָהּ עֵדִים שֶׁלֹּא נִסְתְּרָה אִי נָמֵי נִסְתְּרָה וְלֹא שָׁהֲתָה כְּדֵי בִיאָה אֵין הַשֵּׁנִי יָכוֹל לִטְעֹן טַעֲנַת בְּתוּלִים שֶׁהֲרֵי כְּנָסָהּ רִאשׁוֹן

 *** דף יב. *** 

אָמַר רַבָּה זֹאת אוֹמֶרֶת כְּנָסָהּ בְּחֶזְקַת בְּתוּלָה וְנִמְצֵאת בְּעוּלָה יֵשׁ לָהּ כְּתֻבָּה מָנֶה רַב אָשֵׁי אָמַר בְּעָלְמָא לְעוֹלָם אֵימָא לָךְ לֵית לַהּ כְּלָל וְשָׁאנֵי הָכָא שֶׁהֲרֵי כְּנָסָהּ רִאשׁוֹן
וְנֵחוּשׁ שֶׁמָּא תַּחְתָּיו זִנְּתָה אָמַר רַב שֵׁרֵבְיָא כְּגוֹן שֶׁקִּדֵּשׁ וּבָעַל לְאַלְתַּר
וְאִכָּא דְּמַתְנֵי לַהּ אַמַּתְנִיתִין בְּתוּלָה אַלְמָנָה גְּרוּשָׁה חֲלוּצָה מִן הַנִּשּׂוּאִין כְּתֻבָּתָן מָנֶה וְאֵין לָהֶן טַעֲנַת בְּתוּלִין בְּתוּלָה מִן הַנִּשּׂוּאִין הֵיכִי מַשְׁכַּחַתְּ לַהּ כְּגוֹן שֶׁנִּכְנְסָה לְחֻפָּה וְלֹא נִבְעֲלָה
אָמַר רַבָּה זֹאת אוֹמֶרֶת כְּנָסָהּ בְּחֶזְקַת בְּתוּלָה וְנִמְצֵאת בְּעוּלָה כְּתֻבָּתָהּ מָנֶה רַב אָשֵׁי אָמַר לְעוֹלָם אֵימָא לָךְ בְּעָלְמָא לֵית לַהּ כְּלָל וְשָׁאנֵי הָכָא שֶׁהֲרֵי נִכְנְסָה לְחֻפָּה
וְנֵחוּשׁ שֶׁמָּא תַּחְתָּיו זִנְּתָה אָמַר רַב שֵׁרֵבְיָא כְּגוֹן שֶׁקִּדֵּשׁ וּבָעַל לְאַלְתַּר
מַאן דְּמַתְנֵי לַהּ אַבָּרַיְתָא כׇּל שֶׁכֵּן אַמַּתְנִיתִין וּמַאן דְּמַתְנֵי לַהּ אַמַּתְנִיתִין אֲבָל אַבָּרַיְתָא לָא מִשּׁוּם דְּמָצֵי אָמַר לַהּ אֲנָא אַעֵדִים סְמַכִי
מַתְנִי' הָאוֹכֵל אֵצֶל חָמִיו בִּיהוּדָה שֶׁלֹּא בְּעֵדִים אֵינוֹ יָכוֹל לִטְעֹן טַעֲנַת בְּתוּלִים מִפְּנֵי שֶׁמִּתְיַחֵד עִמָּהּ
גְּמָ' מִדְּקָתָנֵי הָאוֹכֵל מִכְּלָל דְּאִכָּא דֻּכְתָּא בִּיהוּדָה נָמֵי דְּלָא אָכֵל אָמַר אַבָּיֵי שְׁמַע מִנַּהּ בִּיהוּדָה נָמֵי מְקוֹמוֹת מְקוֹמוֹת יֵשׁ כִּדְתַנְיָא אָמַר רַבִּי יְהוּדָה בִּיהוּדָה בָּרִאשׁוֹנָה הָיוּ מְיַחֲדִין אֶת הֶחָתָן וְאֶת הַכַּלָּה שָׁעָה אַחַת קֹדֶם כְּנִיסָתָן לַחֻפָּה כְּדֵי שֶׁיְּהֵא לִבּוֹ גַּס בָּהּ וּבַגָּלִיל לֹא הָיוּ עוֹשִׂין כֵּן
בִּיהוּדָה בָּרִאשׁוֹנָה הָיוּ מַעֲמִידִין לָהֶם שְׁנֵי שׁוֹשְׁבִינִין אֶחָד לוֹ וְאֶחָד לָהּ כְּדֵי לְמַשְׁמֵשׁ אֶת הֶחָתָן וְאֶת הַכַּלָּה בִּשְׁעַת כְּנִיסָתָן לַחֻפָּה וּבַגָּלִיל לֹא הָיוּ עוֹשִׂין כֵּן
בִּיהוּדָה בָּרִאשׁוֹנָה הָיוּ שׁוֹשְׁבִינִין יְשֵׁנִים בַּבַּיִת שֶׁחָתָן וְכַלָּה יְשֵׁנִים בָּהּ וּבַגָּלִיל לֹא הָיוּ עוֹשִׂין כֵּן
וְכֹל שֶׁלֹּא נָהַג כַּמִּנְהָג הַזֶּה אֵינוֹ יָכוֹל לִטְעֹן טַעֲנַת בְּתוּלִים אַהֵיָא אִלֵּימָא אַרֵישָׁא כֹּל שֶׁנָּהַג מִבְּעֵי לֵהּ
אֶלָּא אַסֵּיפָא כֹּל שֶׁלֹּא מֻשְׁמַשׁ מִבְּעֵי לֵהּ
אָמַר אַבָּיֵי לְעוֹלָם אַרֵישָׁא וּתְנִי כֹּל שֶׁנָּהַג אֲמַר לֵהּ רָבָא וְהָא כֹּל שֶׁלֹּא נָהַג קָתָנֵי אֶלָּא אָמַר רָבָא הָכִי קָאָמַר כׇּל שֶׁלֹּא נָהַג מִנְהַג גָּלִיל בַּגָּלִיל אֶלָּא מִנְהַג יְהוּדָה בַּגָּלִיל אֵינוֹ יָכוֹל לִטְעֹן טַעֲנַת בְּתוּלִים רַב אָשֵׁי אָמַר לְעוֹלָם אַסֵּיפָא וּתְנִי כֹּל שֶׁלֹּא מֻשְׁמַשׁ
מַתְנִי' אַחַת אַלְמְנַת יִשְׂרָאֵל וְאַחַת אַלְמְנַת כֹּהֲנִים כְּתֻבָּתָהּ מָנֶה בֵּית דִּין שֶׁל כֹּהֲנִים הָיוּ גּוֹבִין לִבְתוּלָה אַרְבַּע מֵאוֹת זוּז וְלֹא מִחוּ בְּיָדָם חֲכָמִים
גְּמָ' תָּנָא וְאַלְמְנַת כֹּהֲנִים כְּתֻבָּתָהּ מָאתַיִם וְהָאֲנַן תְּנַן אַחַת אַלְמְנַת יִשְׂרָאֵל וְאַחַת אַלְמְנַת כֹּהֲנִים כְּתֻבָּתָן מָנֶה
אָמַר רַב אָשֵׁי שְׁתֵּי תַּקָּנוֹת הֲווֹ מֵעִקָּרָא תַּקִּינוּ לִבְתוּלָה אַרְבַּע מֵאוֹת זוּז וּלְאַלְמָנָה מָנֶה

 *** דף יב: *** 

כֵּוָן דַּחֲזוֹ דִּמְזַלְזְלִי בְּהוּ תַּקִּינוּ לְהוּ מָאתַן כֵּוָן דַּחֲזוֹ דְּקָא פָּרְשִׁין מִנַּיְהוּ דְּאָמְרִי עַד דְּנָסְבִינַן אַלְמְנַת כֹּהֲנִים נֵזִיל נִיסֵּיב בְּתוּלָה בַּת יִשְׂרָאֵל אַהְדְּרִינְהוּ לְמִלְּתַיְהוּ
בֵּית דִּין שֶׁל כֹּהֲנִים כּוּ' אָמַר רַב יְהוּדָה אָמַר שְׁמוּאֵל לֹא בֵּית דִּין שֶׁל כֹּהֲנִים בִּלְבַד אָמְרוּ אֶלָּא אֲפִלּוּ מִשְׁפָּחוֹת הַמְיֻחָסוֹת בְּיִשְׂרָאֵל אִם רָצוּ לַעֲשׂוֹת כְּדֶרֶךְ שֶׁהַכֹּהֲנִים עוֹשִׂין עוֹשִׂין
מֵיתִיבִי הָרוֹצֶה לַעֲשׂוֹת כְּדֶרֶךְ שֶׁהַכֹּהֲנִים עוֹשִׂין כְּגוֹן בַּת יִשְׂרָאֵל לְכֹהֵן וּבַת כֹּהֵן לְיִשְׂרָאֵל עוֹשִׂין בַּת יִשְׂרָאֵל לְכֹהֵן וּבַת כֹּהֵן לְיִשְׂרָאֵל הוּא דְּאִכָּא צַד כְּהֻנָּה אֲבָל בַּת יִשְׂרָאֵל לְיִשְׂרָאֵל לָא
לָא מִבַּעְיָא קָאָמַר לָא מִבַּעְיָא בַּת יִשְׂרָאֵל לְיִשְׂרָאֵל דְּלָא מָצֵי אָמַר לַהּ עַלּוֹיֵי קָא מְעַלֵּינָא לִיךְ אֲבָל בַּת יִשְׂרָאֵל לְכֹהֵן דְּמָצֵי אָמַר לַהּ עַלּוֹיֵי קָא מְעַלֵּינָא לִיךְ אֵימָא לָא קָא מַשְׁמַע לַן
מַתְנִי' הַנּוֹשֵׂא אֶת הָאִשָּׁה וְלֹא מָצָא לָהּ בְּתוּלִים הִיא אוֹמֶרֶת מִשֶּׁאֵרַסְתַּנִי נֶאֱנַסְתִּי וְנִסְתַּחֲפָה שָׂדֵהוּ וְהוּא אוֹמֵר לֹא כִּי אֶלָּא עַד שֶׁלֹּא אֵרַסְתִּיךָ וְהָיָה מִקָּחִי מִקָּח טָעוּת רַבָּן גַּמְלִיאֵל וְרַבִּי אֱלִיעֶזֶר אוֹמְרִים נֶאֱמֶנֶת רַבִּי יְהוֹשֻׁעַ אוֹמֵר לֹא מִפִּיהָ אָנוּ חַיִּין אֶלָּא הֲרֵי זוֹ בְּחֶזְקַת בְּעוּלָה עַד שֶׁלֹּא תִּתְאָרֵס וְהִטְעַתּוּ עַד שֶׁתָּבִיא רְאָיָה לִדְבָרֶיהָ
גְּמָ' אִתְּמַר מָנֶה לִי בְּיָדְךָ וְהַלָּה אוֹמֵר אֵינִי יוֹדֵעַ רַב יְהוּדָה וְרַב הוּנָא אָמְרִי חַיָּב וְרַב נַחְמָן וְרַבִּי יוֹחָנָן אָמְרִי פָּטוּר רַב הוּנָא וְרַב יְהוּדָה אָמְרִי חַיָּב בָּרִי וְשֶׁמָּא בָּרִי עָדִיף רַב נַחְמָן וְרַבִּי יוֹחָנָן אָמְרִי פָּטוּר אוֹקִי מָמוֹנָא בְּחֶזְקַת מָרֵהּ
אֲמַר לֵהּ אַבָּיֵי לְרַב יוֹסֵף הָא דְּרַב הוּנָא וְרַב יְהוּדָה דִּשְׁמוּאֵל הִיא דִּתְנַן הָיְתָה מְעֻבֶּרֶת וְאָמְרוּ לָהּ מָה טִיבוֹ שֶׁל עֻבָּר זֶה מֵאִישׁ פְּלוֹנִי וְכֹהֵן הוּא רַבָּן גַּמְלִיאֵל וְרַבִּי אֱלִיעֶזֶר אוֹמְרִים נֶאֱמֶנֶת וְאָמַר רַב יְהוּדָה אָמַר שְׁמוּאֵל הֲלָכָה כְּרַבָּן גַּמְלִיאֵל
וַאֲמַר לֵהּ רַב שְׁמוּאֵל בַּר יְהוּדָה לְרַב יְהוּדָה שִׁנָּנָא אֲמַרְתְּ לַן מִשְּׁמֵהּ דִּשְׁמוּאֵל הֲלָכָה כְּרַבָּן גַּמְלִיאֵל אַף בָּרִאשׁוֹנָה מַאי אַף בָּרִאשׁוֹנָה אַף עַל גַּב דְּאִכָּא לְמֵימַר אוֹקֵי מָמוֹנָא בְּחֶזְקַת מָרֵהּ אָמַר רַבָּן גַּמְלִיאֵל בָּרִי עָדִיף
לֵימָא רַב יְהוּדָה וְרַב הוּנָא דְּאָמְרִי כְּרַבָּן גַּמְלִיאֵל וְרַב נַחְמָן וְרַבִּי יוֹחָנָן דְּאָמְרִי כְּרַבִּי יְהוֹשֻׁעַ
אָמַר לְךָ רַב נַחְמָן אֲנָא דַּאֲמַרִי אֲפִלּוּ כְּרַבָּן גַּמְלִיאֵל עַד כָּאן לָא קָאָמַר רַבָּן גַּמְלִיאֵל הָתָם אֶלָּא דְּאִכָּא מִגּוֹ אֲבָל הָכָא מַאי מִגּוֹ אִכָּא
אִי נָמֵי עַד כָּאן לָא קָאָמַר רַבָּן גַּמְלִיאֵל הָתָם אֶלָּא דְּאָמְרִינַן אוֹקְמַהּ אַחֲזָקָה אֲבָל הָכָא מַאי חֲזָקָה אִית לֵהּ לְהַאי
הָכִי נָמֵי מִסְתַּבְּרָא כִּדְקָא מְשַׁנֵּינַן דְּרַב נַחְמָן הוּא דְּאָמַר כְּרַבָּן גַּמְלִיאֵל

 *** דף יג. *** 

דְּאִם כֵּן קַשְׁיָא הִלְכְתָא אַהִלְכְתָא דְּקַיְמָא לַן הִלְכְתָא כְּרַב נַחְמָן בְּדִינֵי וּבְהָא אָמַר רַב יְהוּדָה אָמַר שְׁמוּאֵל הֲלָכָה כְּרַבָּן גַּמְלִיאֵל אֶלָּא לָאו שְׁמַע מִנַּהּ כִּדְמִשְּׁנֵינַן שְׁמַע מִנַּהּ
מַתְנִי' הִיא אוֹמֶרֶת מֻכַּת עֵץ אֲנִי וְהוּא אוֹמֵר לֹא כִי אֶלָּא דְּרוּסַת אִישׁ אַתְּ רַבָּן גַּמְלִיאֵל וְרַבִּי אֱלִיעֶזֶר אוֹמְרִים נֶאֱמֶנֶת וְרַבִּי יְהוֹשֻׁעַ אוֹמֵר לֹא מִפִּיהָ אָנוּ חַיִּין אֶלָּא הֲרֵי זוֹ בְּחֶזְקַת דְּרוּסַת אִישׁ עַד שֶׁתָּבִיא רְאָיָה לִדְבָרֶיהָ
גְּמָ' טַעֲנָתַיְהוּ בְּמַאי רַבִּי יוֹחָנָן אָמַר בְּמָאתַיִם וּמָנֶה רַבִּי אֶלְעָזָר אָמַר בְּמָנֶה וְלֹא כְּלוּם
רַבִּי יוֹחָנָן אָמַר בְּמָאתַיִם וּמָנֶה סָבַר לַהּ כְּרַבִּי מֵאִיר דְּאָמַר בֵּין הִכִּיר בָּהּ וּבֵין לֹא הִכִּיר בָּהּ מָאתַיִם וְרַבִּי אֶלְעָזָר אוֹמֵר בְּמָנֶה וְלֹא כְּלוּם סָבַר לַהּ כְּרַבָּנַן דְּאָמְרִי בֵּין הִכִּיר בָּהּ בֵּין לֹא הִכִּיר בָּהּ מָנֶה
בִּשְׁלָמָא רַבִּי אֶלְעָזָר לֹא קָאָמַר כְּרַבִּי יוֹחָנָן דְּקָא מוֹקֵי לַהּ כְּרַבָּנַן אֶלָּא רַבִּי יוֹחָנָן מַאי טַעְמָא לָא אָמַר כְּרַבִּי אֶלְעָזָר
קָסָבַר כְּנָסָהּ בְּחֶזְקַת בְּתוּלָה וְנִמְצֵאת בְּעוּלָה יֵשׁ לָהּ כְּתֻבָּה מָנֶה הָכָא הוּא קָאָמַר מָנֶה וְהִיא קָאָמְרָה מָנֶה מַאי אִכָּא בֵּין טַעֲנָה דִידֵהּ לְטַעֲנָה דִידַהּ
בִּשְׁלָמָא לְרַבִּי אֶלְעָזָר הַיְנוּ דְּקָתָנֵי תַּרְתֵּי חֲדָא לְאַפּוֹקֵי מִדְּרָמֵי בַּר חָמָא
וַחֲדָא לְאַפּוֹקֵי מִדְּרַב חִיָּא בַּר אָבִין אָמַר רַב שֵׁשֶׁת אֶלָּא לְרַבִּי יוֹחָנָן תַּרְתֵּי לְמָה לִי
חֲדָא לְהוֹדִיעֲךָ כֹּחוֹ דְּרַבָּן גַּמְלִיאֵל וַחֲדָא לְהוֹדִיעֲךָ כֹּחוֹ דְּרַבִּי יְהוֹשֻׁעַ קַמַּיְתָא לְהוֹדִיעֲךָ כֹּחוֹ דְּרַבִּי יְהוֹשֻׁעַ דְּאַף עַל גַּב דְּאִכָּא לְמֵימַר מִגּוֹ לָא מְהֵימְנָא בָּתְרָיְתָא לְהוֹדִיעֲךָ כֹּחוֹ דְּרַבָּן גַּמְלִיאֵל דְּאַף עַל גַּב דְּלֵיכָּא לְמֵימַר מִגּוֹ מְהֵימְנָא
מַתְנִי' רָאוּהָ מְדַבֶּרֶת עִם אֶחָד וְאָמְרוּ לָהּ מָה טִיבוֹ שֶׁל אִישׁ זֶה אִישׁ פְּלוֹנִי וְכֹהֵן הוּא רַבָּן גַּמְלִיאֵל וְרַבִּי אֱלִיעֶזֶר אוֹמְרִים נֶאֱמֶנֶת וְרַבִּי יְהוֹשֻׁעַ אוֹמֵר לֹא מִפִּיהָ אָנוּ חַיִּין אֶלָּא הֲרֵי זוֹ בְּחֶזְקַת בְּעוּלָה לְנָתִין וּלְמַמְזֵר עַד שֶׁתָּבִיא רְאָיָה לִדְבָרֶיהָ
הָיְתָה מְעֻבֶּרֶת וְאָמְרוּ לָהּ מָה טִיבוֹ שֶׁל עֻבָּר זֶה מֵאִישׁ פְּלוֹנִי וְכֹהֵן הוּא רַבָּן גַּמְלִיאֵל וְרַבִּי אֱלִיעֶזֶר אוֹמְרִים נֶאֱמֶנֶת וְרַבִּי יְהוֹשֻׁעַ אוֹמֵר לֹא מִפִּיהָ אָנוּ חַיִּין אֶלָּא הֲרֵי זוֹ בְּחֶזְקַת מְעֻבֶּרֶת לְנָתִין וּלְמַמְזֵר עַד שֶׁתָּבִיא רְאָיָה לִדְבָרֶיהָ
גְּמָ' מַאי מְדַבֶּרֶת זְעֵרִי אָמַר נִסְתְּרָה רַב אַסִּי אָמַר נִבְעֲלָה בִּשְׁלָמָא לִזְעֵרִי הַיְנוּ דְּקָתָנֵי מְדַבֶּרֶת אֶלָּא לְרַב אַסִּי מַאי מְדַבֶּרֶת לִשָּׁנָא מְעַלְּיָא כְּדִכְתִיב אָכְלָה וּמָחֲתָה פִיהָ וְאָמְרָה לֹא פָעַלְתִּי אָוֶן
בִּשְׁלָמָא לִזְעֵרִי הַיְנוּ דְּקָתָנֵי תַּרְתֵּי מְדַבֶּרֶת וּמְעֻבֶּרֶת אֶלָּא לְרַב אַסִּי תַּרְתֵּי לְמָה לִי
חֲדָא לְהַכְשִׁיר בָּהּ וַחֲדָא לְהַכְשִׁיר בְּבִתָּהּ
הָנִיחָא לְמַאן דְּאָמַר לְדִבְרֵי הַמַּכְשִׁיר בָּהּ מַכְשִׁיר בְּבִתָּהּ אֶלָּא לְמַאן דְּאָמַר לְדִבְרֵי הַמַּכְשִׁיר בָּהּ פּוֹסֵל בְּבִתָּהּ מַאי אִכָּא לְמֵימַר רַב אַסִּי סָבַר כְּמַאן דְּאָמַר לְדִבְרֵי הַמַּכְשִׁיר בָּהּ מַכְשִׁיר בְּבִתָּהּ
אֲמַר לֵהּ רַב פָּפָּא לְאַבָּיֵי לִזְעֵרִי דְּאָמַר מַאי מְדַבֶּרֶת נִסְתְּרָה וְאָמַר רַבִּי יְהוֹשֻׁעַ לָא מְהֵימְנָא הָאָמַר רַב מַלְקִין עַל הַיִּחוּד וְאֵין אוֹסְרִין עַל הַיִּחוּד
לֵימָא דְּלָא כְּרַבִּי יְהוֹשֻׁעַ אֲפִלּוּ תֵּימָא רַבִּי יְהוֹשֻׁעַ מַעֲלָה עָשׂוּ בְּיֻחֲסִין
מֵיתִיבִי רָאוּהָ שֶׁנִּכְנְסָה עִם אֶחָד לְסֵתֶר

 *** דף יג: *** 

אוֹ לְחֻרְבָּה וְאָמְרוּ לָהּ מָה טִיבוֹ שֶׁל אִישׁ זֶה כֹּהֵן הוּא וּבֶן אֲחִי אַבָּא הוּא רַבָּן גַּמְלִיאֵל וְרַבִּי אֱלִיעֶזֶר אוֹמְרִים נֶאֱמֶנֶת רַבִּי יְהוֹשֻׁעַ אוֹמֵר לֹא מִפִּיהָ אָנוּ חַיִּין אֶלָּא הֲרֵי זוֹ בְּחֶזְקַת בְּעוּלָה לְנָתִין וּלְמַמְזֵר עַד שֶׁתָּבִיא רְאָיָה לִדְבָרֶיהָ
בִּשְׁלָמָא לִזְעֵרִי הַיְנוּ דְּקָתָנֵי תַּרְתֵּי לְסֵתֶר אוֹ לְחֻרְבָּה אֶלָּא לְרַב אַסִּי דְּאָמַר נִבְעֲלָה תַּרְתֵּי לְמָה לִי חֲדָא קָתָנֵי לְסֵתֶר דְּחֻרְבָּה
וְהָא לְסֵתֶר אוֹ לְחֻרְבָּה קָתָנֵי חֲדָא לְחֻרְבָּה דְמָתָא וַחֲדָא לְחֻרְבָּה דְּדַבְרָא וּצְרִיכִי דְּאִי אַשְׁמְעִינַן חֻרְבָּה דְמָתָא בְּהָא קָמַכְשַׁר רַבָּן גַּמְלִיאֵל מִשּׁוּם דְּרֹב כְּשֵׁרִים אֶצְלָהּ אֲבָל לְחֻרְבָּה דְּדַבְרָא דְּרֹב פְּסוּלִין אֶצְלָהּ אֵימָא מוֹדֶה לֵהּ לְרַבִּי יְהוֹשֻׁעַ
וְאִי אַשְׁמְעִינַן בְּהָהִיא בְּהָהִיא קָאָמַר רַבִּי יְהוֹשֻׁעַ אֲבָל בְּהָא אֵימָא מוֹדֶה לְרַבָּן גַּמְלִיאֵל צְרִיכָא
מֵיתִיבִי זוֹ עֵדוּת שֶׁהָאִשָּׁה כְּשֵׁרָה לָהּ וְרַבִּי יְהוֹשֻׁעַ אוֹמֵר אֵינָהּ נֶאֱמֶנֶת אָמַר לָהֶם רַבִּי יְהוֹשֻׁעַ אִי אַתֶּם מוֹדִים בִּשְׁבוּיָה שֶׁנִּשְׁבֵּית וְיֵשׁ לָהּ עֵדִים שֶׁנִּשְׁבֵּית וְהִיא אוֹמֶרֶת טְהוֹרָה אֲנִי שֶׁאֵינָהּ נֶאֱמֶנֶת
אָמְרוּ לוֹ אֲבָל וּמָה הֶפְרֵשׁ יֵשׁ בֵּין זוֹ לָזוֹ לָזוֹ יֵשׁ עֵדִים ולָזוֹ אֵין לָהּ עֵדִים
אָמַר לָהֶם אַף לָזוֹ יֵשׁ עֵדִים שֶׁהֲרֵי כְּרֵסָהּ בֵּין שִׁנֶּיהָ אָמְרוּ לוֹ רֹב גּוֹיִם פְּרוּצִים בַּעֲרָיוֹת הֵם אָמַר לָהֶן אֵין אַפּוֹטְרוֹפּוֹס לַעֲרָיוֹת
בַּמֶּה דְּבָרִים אֲמוּרִים בְּעֵדוּת אִשָּׁה בְּגוּפָהּ אֲבָל עֵדוּת אִשָּׁה בְּבִתָּהּ דִּבְרֵי הַכֹּל הַוָּלָד שְׁתוּקִי
מַאי קָאָמַר לְהוּ וּמַאי קָמַהְדְּרִי לֵהּ הָכִי קָאָמְרִי לֵהּ הֲשַׁבְתָּנוּ עַל הַמְעֻבֶּרֶת מָה תְּשִׁיבֵנוּ עַל הַמְדַבֶּרֶת אָמַר לָהֶם מְדַבֶּרֶת הַיְנוּ שְׁבוּיָה אָמְרוּ לוֹ שָׁאנֵי שְׁבוּיָה דְּרֹב גּוֹיִם פְּרוּצִים בַּעֲרָיוֹת הֵם אָמַר לָהֶם הָא נָמֵי כֵּוָן דְּאִסְתַּתַּר אֵין אַפּוֹטְרוֹפּוֹס לַעֲרָיוֹת
קָתָנֵי מִיהַת תַּרְתֵּי מְדַבֶּרֶת וּמְעֻבֶּרֶת תְּיוּבְתָּא דְּרַב אַסִּי תְּיוּבְתָּא
וְתִפּוֹק לֵהּ דְּהָתָם רֹב פְּסוּלִין אֶצְלָהּ וְהָכָא רֹב כְּשֵׁרִין אֶצְלָהּ מְסַיַּע לֵהּ לְרַבִּי יְהוֹשֻׁעַ בֶּן לֵוִי דְּאָמַר רַבִּי יְהוֹשֻׁעַ בֶּן לֵוִי לְדִבְרֵי הַמַּכְשִׁיר מַכְשִׁיר אֲפִלּוּ בְּרֹב פְּסוּלִין לְדִבְרֵי הַפּוֹסֵל פּוֹסֵל אֲפִלּוּ בְּרֹב כְּשֵׁרִים
אָמַר רַבִּי יוֹחָנָן לְדִבְרֵי הַמַּכְשִׁיר בָּהּ מַכְשִׁיר בְּבִתָּהּ לְדִבְרֵי הַפּוֹסֵל בָּהּ פּוֹסֵל בְּבִתָּהּ וְרַבִּי אֶלְעָזָר אוֹמֵר לְדִבְרֵי הַמַּכְשִׁיר בָּהּ פּוֹסֵל בְּבִתָּהּ
אָמַר רַבָּה מַאי טַעְמָא דְּרַבִּי אֶלְעָזָר בִּשְׁלָמָא אִיהִי אִית לַהּ חֲזָקָה דְכַשְׁרוּת בִּתָּהּ לֵית לַהּ חֲזָקָה דְכַשְׁרוּת
אֵיתִיבֵהּ רַבִּי אֶלְעָזָר לְרַבִּי יוֹחָנָן בַּמֶּה דְּבָרִים אֲמוּרִים בְּעֵדוּת אִשָּׁה בְּגוּפָהּ אֲבָל עֵדוּת אִשָּׁה בְּבִתָּהּ דִּבְרֵי הַכֹּל הַוָּלָד שְׁתוּקִי מַאי לָאו שְׁתוּקִי וּפָסוּל לָא שְׁתוּקִי וְכָשֵׁר
וּמִי אִכָּא שְׁתוּקִי כָּשֵׁר אִין כְּדִשְׁמוּאֵל דְּאָמַר שְׁמוּאֵל עֲשָׂרָה כֹּהֲנִים עוֹמְדִים וּפֵרַשׁ אֶחָד מֵהֶם וּבָעַל הַוָּלָד שְׁתוּקִי
מַאי שְׁתוּקִי אִילֵימָא שֶׁמַּשְׁתִּיקִין אוֹתוֹ מִנִּכְסֵי אָבִיו פְּשִׁיטָא וּמִי יָדְעִינַן אֲבוּהּ מַנּוּ אֶלָּא שֶׁמַּשְׁתִּיקִין אוֹתוֹ מִדִּין כְּהֻנָּה דִּכְתִיב וְהָיְתָה לּוֹ וּלְזַרְעוֹ אַחֲרָיו בְּרִית כְּהֻנַּת עוֹלָם מִי שֶׁזַּרְעוֹ מְיֻחָס אַחֲרָיו יָצָא זֶה שֶׁאֵין זַרְעוֹ מְיֻחָס אַחֲרָיו
הָהוּא אָרוּס וַאֲרוּסָתוֹ דַּאֲתוֹ לְקַמֵּהּ דְּרַב יוֹסֵף הִיא אָמְרָה מִנֵּהּ וְהוּא אָמַר

 *** דף יד. *** 

אִין מִנַּאי אָמַר רַב יוֹסֵף לְמַאי נֵחוּשׁ לַהּ חֲדָא דְּהָא קָא מוֹדֵה וְעוֹד הָא אָמַר רַב יְהוּדָה אָמַר שְׁמוּאֵל הֲלָכָה כְּרַבָּן גַּמְלִיאֵל
אֲמַר לֵהּ אַבָּיֵי וּבְהָא כִּי לָא מוֹדֵה מַכְשַׁר רַבָּן גַּמְלִיאֵל וְהָאָמַר לֵהּ שְׁמוּאֵל לְרַב יְהוּדָה שִׁנָּנָא הֲלָכָה כְּרַבָּן גַּמְלִיאֵל וְאַתְּ לָא תַּעֲבֵד עוֹבָדָא עַד דְּאִכָּא רֹב כְּשֵׁרִין אֶצְלָהּ וְהָכָא רֹב פְּסוּלִין אֶצְלָהּ
וְלִיטַעְמָךְ תִּקְשֵׁי לָךְ הִיא גּוּפַהּ הֲלָכָה וְאַתְּ לָא תַּעֲבֵד עוֹבָדָא אֶלָּא מַאי אִית לָךְ לְמֵימַר הָא לְכַתְּחִלָּה הָא דִּיעֲבַד וְהָא נָמֵי כְּדִיעֲבַד דָּמֵי
רָמֵי לֵהּ אַבָּיֵי לְרָבָא וּמִי אָמַר רַבִּי יְהוֹשֻׁעַ אֵינָהּ נֶאֱמֶנֶת וּרְמִינְהוּ הֵעִיד רַבִּי יְהוֹשֻׁעַ וְרַבִּי יְהוּדָה בֶּן בְּתֵירָא עַל אַלְמְנַת עִסָּה שֶׁהִיא כְּשֵׁרָה לַכְּהֻנָּה
אֲמַר לֵהּ הָכִי הַשְׁתָּא הָתָם אִשָּׁה נִשֵּׂאת בּוֹדֶקֶת וְנִשֵּׂאת הָכָא אִשָּׁה מְזַנָּה בּוֹדֶקֶת וּמְזַנָּה
אָמַר רָבָא דְּרַבִּי יְהוֹשֻׁעַ אַדְּרַבִּי יְהוֹשֻׁעַ קַשְׁיָא דְּרַבָּן גַּמְלִיאֵל אַדְּרַבָּן גַּמְלִיאֵל לָא קַשְׁיָא וְהָא קָתָנֵי סֵיפָא אָמַר לָהֶן רַבָּן גַּמְלִיאֵל קִבַּלְנוּ עֵדוּתְכֶם אֲבָל מָה נַעֲשֶׂה שֶׁהֲרֵי גָּזַר רַבָּן יוֹחָנָן בֶּן זַכַּאי שֶׁלֹּא לְהוֹשִׁיב בֵּית דִּין עַל כָּךְ שֶׁהַכֹּהֲנִים שׁוֹמְעִין לָכֶם לְרַחֵק אֲבָל לֹא לְקָרֵב
אֶלָּא אָמַר רָבָא דְּרַבָּן גַּמְלִיאֵל אַדְּרַבָּן גַּמְלִיאֵל לָא קַשְׁיָא הָתָם בָּרִי הָכָא שֶׁמָּא
דְּרַבִּי יְהוֹשֻׁעַ אַדְּרַבִּי יְהוֹשֻׁעַ נָמֵי לָא קַשְׁיָא הָתָם חַד סְפֵקָא הָכָא תְּרֵי סְפֵקֵי
הִלְכָּךְ לְרַבָּן גַּמְלִיאֵל אַלִּים לֵהּ בָּרִי דַּאֲפִלּוּ בְּחַד סְפֵקָא נָמֵי מַכְשִׁיר וְקִיל לֵהּ שֶׁמָּא דַּאֲפִלּוּ בִּסְפֵק סְפֵקָא נָמֵי פָּסֵל לְרַבִּי יְהוֹשֻׁעַ אַלִּים לֵהּ חַד סְפֵקָא דַּאֲפִלּוּ בְּבָרִי נָמֵי פָּסֵל וְקִיל לֵהּ סְפֵק סְפֵקָא דַּאֲפִלּוּ בִּשְׁמָא נָמֵי מַכְשִׁיר
תָּנוּ רַבָּנַן אֵיזוֹהִי אַלְמְנַת עִסָּה כֹּל שֶׁאֵין בָּהּ לֹא מִשּׁוּם מַמְזֵרוּת וְלֹא מִשּׁוּם נְתִינוּת וְלֹא מִשּׁוּם עַבְדֵי מְלָכִים אָמַר רַבִּי מֵאִיר

 *** דף יד: *** 

שָׁמַעְתִּי כֹּל שֶׁאֵין בָּהּ אֶחָד מִכׇּל אֵלּוּ מַשִּׂיאִין לַכְּהֻנָּה
רַבִּי שִׁמְעוֹן בֶּן אֶלְעָזָר אוֹמֵר מִשּׁוּם רַבִּי מֵאִיר וְכֵן הָיָה רַבִּי שִׁמְעוֹן בֶּן מְנַסְיָא אוֹמֵר כִּדְבָרָיו אֵיזוֹהִי אַלְמְנַת עִסָּה כֹּל שֶׁנִּטְמַע בָּהּ סְפֵק חָלָל
מַכִּירִין יִשְׂרָאֵל מַמְזֵרִים שֶׁבֵּינֵיהֶם וְאֵין מַכִּירִין חֲלָלִין שֶׁבֵּינֵיהֶם
אָמַר מָר אֵיזוֹהִי אַלְמְנַת עִסָּה כֹּל שֶׁאֵין בָּהּ לֹא מִשּׁוּם מַמְזֵרוּת וְלֹא מִשּׁוּם נְתִינוּת וְלֹא מִשּׁוּם עַבְדֵי מְלָכִים הָא חָלָל כָּשֵׁר
מַאי שְׁנָא הָנָךְ דְּאוֹרָיְתָא חָלָל נָמֵי דְּאוֹרָיְתָא וְתוּ אָמַר רַבִּי מֵאִיר שָׁמַעְתִּי כֹּל שֶׁאֵין בָּהּ אֶחָד מִכׇּל אֵלּוּ מַשִּׂיאִין לַכְּהֻנָּה הַיְנוּ תַּנָּא קַמָּא
וְתוּ רַבִּי שִׁמְעוֹן בֶּן אֶלְעָזָר אוֹמֵר מִשּׁוּם רַבִּי מֵאִיר וְכֵן הָיָה רַבִּי שִׁמְעוֹן בֶּן מְנַסְיָא אוֹמֵר כִּדְבָרָיו אֵיזוֹהִי אַלְמְנַת עִסָּה כֹּל שֶׁנִּטְמַע בָּהּ סְפֵק חָלָל מַכִּירִין יִשְׂרָאֵל מַמְזֵרִים שֶׁבֵּינֵיהֶן וְאֵין מַכִּירִין חֲלָלִין שֶׁבֵּינֵיהֶן וְהָא אָמְרַתְּ רֵישָׁא חָלָל כָּשֵׁר
אָמַר רַבִּי יוֹחָנָן מַמְזֵר צוֹוֵחַ וְחָלָל שׁוֹתֵק אִכָּא בֵּינַיְהוּ תַּנָּא קַמָּא סָבַר כֹּל פְּסוּל דְּקָרוּ לֵהּ וְשָׁתֵק פָּסוּל וְהָכִי קָאָמַר תַּנָּא קַמָּא אֵיזוֹהִי אַלְמְנַת עִסָּה כֹּל שֶׁאֵין בָּהּ לֹא שְׁתוּק מַמְזֵרוּת וְלֹא שְׁתוּק נְתִינוּת וְלֹא שְׁתוּק עַבְדֵי מְלָכִים וְלֹא שְׁתוּק חָלָל
וְקָאָמַר לֵהּ רַבִּי מֵאִיר הָנָךְ הוּא דְּקָא פָּסֵל לֵהּ בְּקָהָל אֲבָל שְׁתוּק חָלָל כָּשֵׁר וְהָא דְּשָׁתֵק מִשּׁוּם דְּלָא אִכְפַּת לֵהּ
וְקָאָמַר לֵהּ רַבִּי שִׁמְעוֹן בֶּן אֶלְעָזָר לְתַנָּא קַמָּא דְּרַבִּי מֵאִיר אִי שְׁמִעַ לָךְ דְּמַכְשַׁר רַבִּי מֵאִיר בִּשְׁתִיקָה לָא דְּקָרוּ לֵהּ חָלָל וְשָׁתֵק אֶלָּא דְּקָרוּ לֵהּ מַמְזֵר וְשָׁתֵק וְהַאי דְּשָׁתֵק סָבַר מַמְזֵר קָלָא אִית לֵהּ אֲבָל מַמְזֵר וְצוֹוֵחַ חָלָל וְשׁוֹתֵק פָּסוּל וְהַאי דְּאִשְׁתִּיק סָבַר מִסָּתְיֵהּ דְּלָא מַפְּקִי לֵהּ מִקָּהָל
תָּנֵי חֲדָא רַבִּי יוֹסֵי אוֹמֵר שְׁתוּק מַמְזֵר כָּשֵׁר שְׁתוּק חָלָל פָּסוּל וְתַנְיָא אִדַּךְ שְׁתוּק חָלָל כָּשֵׁר שְׁתוּק מַמְזֵר פָּסוּל
לָא קַשְׁיָא הָא תַּנָּא קַמָּא אַלִּבָּא דְּרַבִּי מֵאִיר הָא דְּרַבִּי שִׁמְעוֹן בֶּן אֶלְעָזָר אַלִּבָּא דְּרַבִּי מֵאִיר
מַתְנִי' אָמַר רַבִּי יוֹסֵי מַעֲשֶׂה בְּתִינֹקֶת שֶׁיָּרְדָה לְמַלּאוֹת מַיִם מִן הָעַיִן וְנֶאֱנָסָה אָמַר רַבִּי יוֹחָנָן בֶּן נוּרִי אִם רֹב אַנְשֵׁי הָעִיר מַשִּׂיאִין לִכְהֻנָּה הֲרֵי זוֹ תִּנָּשֵׂא לִכְהֻנָּה
גְּמָ' אֲמַר לֵהּ רָבָא לְרַב נַחְמָן רַבִּי יוֹחָנָן בֶּן נוּרִי דְּאָמַר כְּמַאן אִי כְּרַבָּן גַּמְלִיאֵל אֲפִלּוּ בְּרֹב פְּסוּלִין נָמֵי מַכְשַׁר אִי כְּרַבִּי יְהוֹשֻׁעַ אֲפִלּוּ בְּרֹב כְּשֵׁרִים נָמֵי פָּסֵל אֲמַר לֵהּ הָכִי אָמַר רַב יְהוּדָה אָמַר רַב

 *** דף טו. *** 

בִּקְרוֹנוֹת שֶׁל צִפּוֹרִי הָיָה מַעֲשֶׂה וְכִדְרַבִּי אַמֵּי דְּאָמַר רַבִּי אַמֵּי וְהוּא שֶׁהָיְתָה סִיעָה שֶׁל בְּנֵי אָדָם כְּשֵׁרִין עוֹבֶרֶת לְשָׁם וְכִדְרַבִּי יַנַּאי דְּאָמַר רַבִּי יַנַּאי נִבְעֶלֶת בִּקְרוֹנוֹת כְּשֵׁרָה לַכְּהֻנָּה
בִּקְרוֹנוֹת סָלְקָא דַּעְתָּךְ אֶלָּא נִבְעֶלֶת בִּשְׁעַת קְרוֹנוֹת כְּשֵׁרָה לַכְּהֻנָּה אֲבָל פֵּרַשׁ אֶחָד מִצִּפּוֹרִי וּבָעַל הַוָּלָד שְׁתוּקִי
כִּי הָא דְּכִי אֲתָא רַב דִּימִי אָמַר זְעֵרִי אָמַר רַבִּי חֲנִינָא וְאָמְרִי לַהּ אָמַר זְעֵרִי אָמַר רַבִּי חֲנִינָא הוֹלְכִין אַחַר רֹב הָעִיר וְאֵין הוֹלְכִין אַחַר רֹב סִיעָה
כְּלַפֵּי לְיָא הָנֵי נָיְדִי וְהָנֵי קְבִיעִי וְקָיְמִי
אֶלָּא הוֹלְכִין אַחַר רֹב הָעִיר וְהוּא דְּאִכָּא רֹב סִיעָה בַּהֲדַהּ וְאֵין הוֹלְכִין אַחַר רֹב הָעִיר גְּרֵדְתָּא וְלֹא אַחַר רֹב סִיעָה גְּרֵדְתָּא מַאי טַעְמָא גְּזֵרָה רֹב סִיעָה אַטּוּ רֹב הָעִיר
וְרֹב הָעִיר נָמֵי אִי דְּקָא אָזְלִי אִינְהוּ לְגַבַּהּ כֹּל דְּפָרֵישׁ מֵרֻבָּא פָּרֵשׁ לָא צְרִיכָא דְּקָא אָזְלָא אִיהִי לְגַבַּיְהוּ דְּהָוֵה לֵהּ קָבוּעַ וְאָמַר רַבִּי זֵירָא כׇּל קָבוּעַ כְּמֶחֱצָה עַל מֶחֱצָה דָּמֵי
וּמִי בָּעֵינַן תְּרֵי רֻבֵּי וְהָתַנְיָא תֵּשַׁע חֲנוּיוֹת כֻּלָּן מוֹכְרוֹת בְּשַׂר שְׁחוּטָה וְאַחַת מוֹכֶרֶת בְּשַׂר נְבֵלָה וְלָקַח מֵאַחַת מֵהֶן וְאֵינוֹ יוֹדֵעַ מֵאֵי זֶה מֵהֶן לָקַח סְפֵקוֹ אָסוּר וּבַנִּמְצָא הַלֵּךְ אַחַר הָרֹב
וְכִי תֵּימָא בְּשֶׁאֵין דַּלְתוֹת מְדִינָה נְעוּלוֹת דְּקָא אָתֵי לַהּ רֻבָּא מֵעָלְמָא וְהָא אָמַר רַבִּי זֵירָא אַף עַל פִּי שֶׁדַּלְתוֹת מְדִינָה נְעוּלוֹת מַעֲלָה עָשׂוּ בְּיֻחֲסִין
גּוּפָא אָמַר רַבִּי זֵירָא כׇּל קָבוּעַ כְּמֶחֱצָה עַל מֶחֱצָה דָּמֵי בֵּין לְקֻלָּא בֵּין לְחֻמְרָא
מְנָא לֵהּ לְרַבִּי זֵירָא הָא אִלֵּימָא מִתֵּשַׁע חֲנוּיוֹת כֻּלָּן מוֹכְרוֹת בְּשַׂר שְׁחוּטָה וְאַחַת בְּשַׂר נְבֵלָה וְלָקַח מֵאַחַת מֵהֶן וְאֵינוֹ יוֹדֵעַ מֵאֵיזֶה מֵהֶן לָקַח סְפֵקוֹ אָסוּר וּבַנִּמְצָא הַלֵּךְ אַחַר הָרֹב הָתָם לְחֻמְרָא
אֶלָּא מִתִּשְׁעָה צְפַרְדְּעִים וְשֶׁרֶץ אֶחָד בֵּינֵיהֶם וְנָגַע בְּאֶחָד מֵהֶן וְאֵינוֹ יוֹדֵעַ בְּאֵיזֶה מֵהֶן נָגַע סְפֵקוֹ טָמֵא הָתָם נָמֵי לְחֻמְרָא
אֶלָּא מִתִּשְׁעָה שְׁרָצִים וּצְפַרְדֵּעַ אֶחָד בֵּינֵיהֶם וְנָגַע בְּאֶחָד מֵהֶן וְאֵינוֹ יוֹדֵעַ בְּאֵיזֶה מֵהֶן נָגַע בִּרְשׁוּת הַיָּחִיד סְפֵקוֹ טָמֵא בִּרְשׁוּת הָרַבִּים סְפֵקוֹ טָהוֹר
וּמִדְּאוֹרָיְתָא מְנָא לַן אָמַר קְרָא וְאָרַב לוֹ וְקָם עָלָיו עַד שֶׁיִּתְכַּוֵּן לוֹ וְרַבָּנַן אָמְרִי דְּבֵי רַבִּי יַנַּאי פְּרָט לְזוֹרֵק אֶבֶן לְגָו
הֵיכִי דָמֵי אִלֵּימָא דְּאִכָּא תִּשְׁעָה גּוֹיִם וְאֶחָד יִשְׂרָאֵל בֵּינֵיהֶם תִּפּוֹק לִי דְּרֻבָּא גּוֹיִם נִינְהוּ אִי נָמֵי פַּלְגָא וּפַלְגָא סְפֵק נְפָשׁוֹת לְהָקֵל
לָא צְרִיכָא דְּאִכָּא תִּשְׁעָה יִשְׂרְאֵלִים וְגוֹי אֶחָד בֵּינֵיהֶם דְּהָוֵה לֵהּ גּוֹי קָבוּעַ וְכׇל קָבוּעַ כְּמֶחֱצָה עַל מֶחֱצָה דָּמֵי
אִתְּמַר רַב חִיָּא בַּר אָשֵׁי אָמַר רַב הֲלָכָה כְּרַבִּי יוֹסֵי וְרַב חָנָן בַּר רָבָא אָמַר רַב הוֹרָאַת שָׁעָה הָיְתָה
מֵתִיב רַבִּי יִרְמְיָה וּלְיֻחֲסִין לָא בָּעֵינַן תְּרֵי רֻבֵּי וְהָתְנַן

 *** דף טו: *** 

מָצָא בָּהּ תִּינוֹק מֻשְׁלָךְ אִם רֹב גּוֹיִם גּוֹי אִם רֹב יִשְׂרָאֵל יִשְׂרָאֵל מֶחֱצָה עַל מֶחֱצָה יִשְׂרָאֵל
וְאָמַר רַב לֹא שָׁנוּ אֶלָּא לְהַחְיוֹתוֹ אֲבָל לְיֻחֲסִין לֹא וּשְׁמוּאֵל אָמַר לְפַקֵּחַ עָלָיו אֶת הַגַּל
אִשְׁתְּמִטְתֵּהּ הָא דְּאָמַר רַב יְהוּדָה אָמַר רַב בִּקְרוֹנוֹת שֶׁל צִפּוֹרִי הֲוָה מַעֲשֶׂה
וּלְרַב חָנָן בַּר רָבָא דְּאָמַר הוֹרָאַת שָׁעָה הָיְתָה קַשְׁיָא הָא מַאן דְּמַתְנֵי הָא לָא מַתְנֵי הָא
גּוּפַהּ מָצָא בָּהּ תִּינוֹק מֻשְׁלָךְ אִם רֹב גּוֹיִם גּוֹי אִם רֹב יִשְׂרָאֵל יִשְׂרָאֵל מֶחֱצָה עַל מֶחֱצָה יִשְׂרָאֵל אָמַר רַב לֹא שָׁנוּ אֶלָּא לְהַחְיוֹתוֹ אֲבָל לְיֻחֲסִין לֹא וּשְׁמוּאֵל אָמַר לְפַקֵּחַ עָלָיו אֶת הַגַּל
וּמִי אָמַר שְׁמוּאֵל הָכִי וְהָאָמַר רַב יוֹסֵף אָמַר רַב יְהוּדָה אָמַר שְׁמוּאֵל אֵין הוֹלְכִין בְּפִקּוּחַ נֶפֶשׁ אַחַר הָרֹב אֶלָּא כִּי אִתְּמַר דִּשְׁמוּאֵל אַרֵישָׁא אִתְּמַר אִם רֹב גּוֹיִם גּוֹי אָמַר שְׁמוּאֵל וּלְפַקֵּחַ עָלָיו אֶת הַגַּל אֵינוֹ כֵּן
אִם רֹב גּוֹיִם גּוֹי לְמַאי הִלְכְתָא אָמַר רַב פָּפָּא לְהַאֲכִילוֹ נְבֵלוֹת
אִם רֹב יִשְׂרָאֵל יִשְׂרָאֵל לְמַאי הִלְכְתָא אָמַר רַב פָּפָּא לְהַחְזִיר לוֹ אֲבֵדָה
מֶחֱצָה עַל מֶחֱצָה יִשְׂרָאֵל לְמַאי הִלְכְתָא אָמַר רֵישׁ לָקִישׁ לִנְזָקִין הֵיכִי דָּמֵי אִי נֵימָא דְּנַגְחֵהּ תּוֹרָא דִידַן לְתוֹרָא דִידֵהּ לֵימָא לֵהּ אַיְתִי רְאָיָה דְּיִשְׂרָאֵל אַתְּ וּשְׁקוֹל
לָא צְרִיכָא דְּנַגְחֵהּ תּוֹרָא דִידֵהּ לְתוֹרָא דִידַן פַּלְגָא מְשַׁלֵּם וְאִדַּךְ פַּלְגָא אָמַר לְהוּ אַיְתֵי רְאָיָה דְּלָאו יִשְׂרָאֵל אֲנָא וְאֶתֵּן לְכוֹן
הֲדַרַן עֲלָךְ בְּתוּלָה נִשֵּׂאת
מַתְנִי' הָאִשָּׁה שֶׁנִּתְאַרְמְלָה אוֹ שֶׁנִּתְגָּרְשָׁה הִיא אוֹמֶרֶת בְּתוּלָה נְשָׂאתַנִי וְהוּא אוֹמֵר לֹא כִּי אֶלָּא אַלְמָנָה נְשָׂאתִיךְ אִם יֵשׁ עֵדִים שֶׁיָּצָאת בְּהִינוּמָא וְרֹאשָׁהּ פָּרוּעַ כְּתֻבָּתָהּ מָאתַיִם רַבִּי יוֹחָנָן בֶּן בְּרוֹקָה אוֹמֵר אַף חִלּוּק קְלָיוֹת רְאָיָה
וּמוֹדֶה רַבִּי יְהוֹשֻׁעַ בְּאוֹמֵר לַחֲבֵרוֹ שָׂדֶה זוֹ שֶׁל אָבִיךָ הָיְתָה וּלְקַחְתִּיהָ הֵימֶנּוּ שֶׁהוּא נֶאֱמָן

 *** דף טז. *** 

שֶׁהַפֶּה שֶׁאָסַר הוּא הַפֶּה שֶׁהִתִּיר וְאִם יֵשׁ עֵדִים שֶׁהִיא שֶׁל אָבִיו וְהוּא אוֹמֵר לְקַחְתִּיהָ הֵימֶנּוּ אֵינוֹ נֶאֱמָן
גְּמָ' טַעְמָא דְּאִכָּא עֵדִים הָא לֵיכָּא עֵדִים בַּעַל מְהֵימַן לֵימָא תְּנַן סְתָמָא דְּלָא כְּרַבָּן גַּמְלִיאֵל דְּאִי רַבָּן גַּמְלִיאֵל הָא אָמַר אִיהִי מְהֵימְנָא
אֲפִלּוּ תֵּימָא רַבָּן גַּמְלִיאֵל עַד כָּאן לָא קָאָמַר רַבָּן גַּמְלִיאֵל הָתָם אֶלָּא בְּבָרִי וְשֶׁמָּא אֲבָל הָכָא בְּבָרִי וּבָרִי לָא אָמַר
וּדְקָאָרֵי לַהּ מַאי קָאָרֵי לַהּ הָא בָּרִי וּבָרִי הוּא כֵּוָן דְּרֹב נָשִׁים בְּתוּלוֹת נִשָּׂאוֹת כִּי בָרִי וְשֶׁמָּא דָּמֵי
וְהָכִי נָמֵי מִסְתַּבְּרָא מִדְּקָתָנֵי וּמוֹדֶה רַבִּי יְהוֹשֻׁעַ אִי אָמְרַתְּ בִּשְׁלָמָא אַיְרִי רַבָּן גַּמְלִיאֵל בְּמוֹדֶה שַׁפִּיר אֶלָּא אִי אָמְרַתְּ לָא אַיְרִי רַבָּן גַּמְלִיאֵל בְּמוֹדֶה רַבִּי יְהוֹשֻׁעַ לְמַאן מוֹדֵה
מִי סָבְרַתְּ רַבִּי יְהוֹשֻׁעַ אַהַאי פִּרְקִין קָאֵי אַמִּגּוֹ קָאֵי וְאַפִּרְקִין קַמָּא קָאֵי
אַהֵיָא אִלֵּימָא אַהָא הָיְתָה מְעֻבֶּרֶת וְאָמְרוּ לָהּ מָה טִיבוֹ שֶׁל עֻבָּר זֶה מֵאִישׁ פְּלוֹנִי וְכֹהֵן הוּא רַבָּן גַּמְלִיאֵל וְרַבִּי אֱלִיעֶזֶר אוֹמְרִים נֶאֱמֶנֶת רַבִּי יְהוֹשֻׁעַ אוֹמֵר לֹא מִפִּיהָ אָנוּ חַיִּין הָתָם מַאי מִגּוֹ אִכָּא הֲרֵי כְּרֵסָהּ בֵּין שִׁנֶּיהָ
אֶלָּא אַהָא רָאוּהָ מְדַבֶּרֶת עִם אֶחָד וְאָמְרוּ לָהּ מָה טִיבוֹ שֶׁל אִישׁ זֶה אִישׁ פְּלוֹנִי וְכֹהֵן הוּא רַבָּן גַּמְלִיאֵל וְרַבִּי אֱלִיעֶזֶר אוֹמְרִים נֶאֱמֶנֶת רַבִּי יְהוֹשֻׁעַ אוֹמֵר לֹא מִפִּיהָ אָנוּ חַיִּין הָתָם מַאי מִגּוֹ אִכָּא הָנִיחָא לִזְעֵרִי דְּאָמַר מַאי מְדַבֶּרֶת נִסְתְּרָה מִגּוֹ דְּאִי בָּעֲיָא אָמְרָה לֹא נִבְעַלְתִּי וְקָאָמְרָה נִבְעַלְתִּי מְהֵימְנָא אֶלָּא לְרַב אַסִּי דְּאָמַר מַאי מְדַבֶּרֶת נִבְעֶלֶת מַאי מִגּוֹ אִכָּא
וְאֶלָּא אַהָא הִיא אוֹמֶרֶת מֻכַּת עֵץ אֲנִי וְהוּא אוֹמֵר לֹא כִי אֶלָּא דְּרוּסַת אִישׁ אַתְּ רַבָּן גַּמְלִיאֵל וְרַבִּי אֱלִיעֶזֶר אוֹמְרִים נֶאֱמֶנֶת וְרַבִּי יְהוֹשֻׁעַ אוֹמֵר לֹא מִפִּיהָ אָנוּ חַיִּין הָתָם מַאי מִגּוֹ אִכָּא
בִּשְׁלָמָא לְרַבִּי אֶלְעָזָר דְּאָמַר בְּמָנֶה וְלֹא כְּלוּם מִגּוֹ דְּאִי בָּעֲיָא אָמְרָה מֻכַּת עֵץ אֲנִי תַּחְתֶּיךָ וְאִית לַהּ מָאתַיִם וְקָאָמְרָה מֵעִקָּרָא דְּלֵית לַהּ אֶלָּא מָנֶה מְהֵימְנָא אֶלָּא לְרַבִּי יוֹחָנָן דְּאָמַר בְּמָאתַיִם וּמָנֶה מַאי מִגּוֹ אִכָּא
אֶלָּא אַהָא הַנּוֹשֵׂא אֶת הָאִשָּׁה וְלֹא מָצָא לָהּ בְּתוּלִים הִיא אוֹמֶרֶת מִשֶּׁאֵרַסְתַּנִי נֶאֱנַסְתִּי וְנִסְתַּחֲפָה שָׂדֵהוּ וְהוּא אוֹמֵר לֹא כִי אֶלָּא עַד שֶׁלֹּא אֵרַסְתִּיךְ
רַבָּן גַּמְלִיאֵל וְרַבִּי אֱלִיעֶזֶר אוֹמְרִים נֶאֱמֶנֶת וְרַבִּי יְהוֹשֻׁעַ אוֹמֵר לֹא מִפִּיהָ אָנוּ חַיִּין דְּמִגּוֹ דְּאִי בָּעֲיָא אָמְרָה מֻכַּת עֵץ אֲנִי תַּחְתֶּיךָ דְּלָא קָא פָסְלָה נַפְשָׁהּ מִכְּהֻנָּה וְקָאָמְרָה נֶאֱנַסְתִּי דְּקָא פָּסְלָה נַפְשָׁהּ מִכְּהֻנָּה מִשּׁוּם הָכִי קָאָמַר רַבָּן גַּמְלִיאֵל דִּמְהֵימְנָא וְקָאָמַר רַבִּי יְהוֹשֻׁעַ לְרַבָּן גַּמְלִיאֵל בְּהַאי מִגּוֹ דְּהָכָא מוֹדֵינָא לָךְ בְּהָהוּא מִגּוֹ דְּהָתָם פְּלִיגְנָא עִלָּוָךְ
מִכְּדִי הַאי מִגּוֹ וְהַאי מִגּוֹ מַאי שְׁנָא הַאי מִגּוֹ מֵהַאי מִגּוֹ הָכָא אֵין שׁוֹר שָׁחוּט לְפָנֶיךָ הָתָם הֲרֵי שׁוֹר שָׁחוּט לְפָנֶיךָ
וְכֵוָן דְּרֹב נָשִׁים בְּתוּלוֹת נִשָּׂאוֹת כִּי לָא אָתוּ עֵדִים מַאי הָוֵי אָמַר רָבִינָא מִשּׁוּם דְּאִכָּא לְמֵימַר רֹב נָשִׁים בְּתוּלוֹת נִשָּׂאוֹת וּמִעוּט אַלְמָנוֹת וְכׇל הַנִּשֵּׂאת בְּתוּלָה יֵשׁ לָהּ קוֹל

 *** דף טז: *** 

וְזוֹ הוֹאִיל וְאֵין לָהּ קוֹל אִתְּרַע לֵהּ רֻבָּא
אִי כׇּל הַנִּשֵּׂאת בְּתוּלָה יֵשׁ לָהּ קוֹל כִּי אֲתוֹ עֵדִים מַאי הָוֵי הָנָךְ סָהֲדֵי שַׁקָּרֵי נִינְהוּ אֶלָּא אָמַר רָבִינָא רֹב הַנִּשֵּׂאת בְּתוּלָה יֵשׁ לָהּ קוֹל וְזוֹ הוֹאִיל וְאֵין לָהּ קוֹל אִתְּרַע לֵהּ רֻבָּא
אִם יֵשׁ עֵדִים שֶׁיָּצְתָה בְּהִינוּמָא וְכוּ' וְלֵחוּשׁ דִּלְמָא מַפְּקָא עֵדִים בְּהַאי בֵּי דִינָא וְגָבְיָא וַהֲדַר מַפְּקָא לַהּ לִכְתוּבָה בְּהַאי בֵּית דִּין וְגָבְיָא בַּהּ אָמַר רַבִּי אֲבָהוּ זֹאת אוֹמֶרֶת כּוֹתְבִין שׁוֹבָר רַב פָּפָּא אָמַר בִּמְקוֹם שֶׁאֵין כּוֹתְבִין כְּתֻבָּה עָסְקִינַן
וְאִכָּא דְּמַתְנֵי לַהּ אַבָּרַיְתָא אִבְּדָה כְּתֻבָּתָהּ הִטְמִינָה כְּתֻבָּתָהּ נִשְׂרְפָה כְּתֻבָּתָהּ רָקְדוּ לְפָנֶיהָ שָׂחֲקוּ לְפָנֶיהָ הֶעֱבִירוּ לְפָנֶיהָ כּוֹס שֶׁל בְּשׂוֹרָה אוֹ מַפָּה שֶׁל בְּתוּלִים אִם יֵשׁ לָהּ עֵדִים בְּאֶחָד מִכׇּל אֵלּוּ כְּתֻבָּתָהּ מָאתַיִם
וְלֵחוּשׁ דִּלְמָא מַפְּקָא עֵדִים בְּהַאי בֵּית דִּין וְגָבְיָא וַהֲדַר מַפְּקָא לִכְתֻבָּתָהּ בְּהַאי בֵּית דִּין וְגָבְיָא בַּהּ אָמַר רַבִּי אֲבָהוּ זֹאת אוֹמֶרֶת כּוֹתְבִין שׁוֹבָר רַב פָּפָּא אָמַר בִּמְקוֹם שֶׁאֵין כּוֹתְבִין כְּתֻבָּה עָסְקִינַן
וְהָא אִבְּדָה כְּתֻבָּתָהּ קָתָנֵי דִּכְתַב לַהּ אִיהוּ סוֹף סוֹף מַפְּקָא לַהּ וְגָבְיָא בַּהּ מַאי אִבְּדָה אִבְּדָה בָּאוּר
אִי הָכִי הַיְנוּ נִשְׂרְפָה וְעוֹד הִטְמִינָה מַאי אִכָּא לְמֵימַר וְתוּ אִבְּדָה לְמָה לִי אֶלָּא כֹּל אִבְּדָה כִּי הִטְמִינָה בְּפָנֵינוּ דָּמֵי וְלָא יָהֲבִינַן לַהּ עַד דְּאָמְרִי עֵדִים נִשְׂרְפָה כְּתֻבָּתָהּ
מַאן דְּמַתְנֵי לַהּ אַבָּרַיְתָא כׇּל שֶׁכֵּן אַמַּתְנִיתִין וּמַאן דְּמַתְנֵי לַהּ אַמַּתְנִיתִין אֲבָל אַבָּרַיְתָא לָא כִּי קֻשְׁיָא
אִם יֵשׁ עֵדִים כּוּ' וְלֵחוּשׁ דִּלְמָא מַפְּקָא עֵדֵי הִנּוּמָא בְּהַאי בֵּית דִּין וְגָבְיָא וַהֲדַר מַפְּקָא עֵדֵי הִנּוּמָא בְּבֵי דִינָא אַחֲרִינָא וְגָבְיָא בְּמָקוֹם דְּלָא אֶפְשָׁר וַדַּאי כָּתְבִינַן שׁוֹבָר
הֶעֱבִירוּ לְפָנֶיהָ כּוֹס שֶׁל בְּשׂוֹרָה מַאי כּוֹס שֶׁל בְּשׂוֹרָה אָמַר רַב אַדָּא בַּר אַהֲבָה כּוֹס יַיִן שֶׁל תְּרוּמָה מַעֲבִירִין לְפָנֶיהָ כְּלוֹמַר רְאוּיָה הָיְתָה זוֹ לֶאֱכֹל בִּתְרוּמָה מַתְקֵף לַהּ רַב פָּפָּא אַטּוּ אַלְמָנָה מִי לָא אָכְלָה בִּתְרוּמָה אֶלָּא אָמַר רַב פָּפָּא זוֹ רֵאשִׁית כִּתְרוּמָה רֵאשִׁית
תַּנְיָא רַבִּי יְהוּדָה אוֹמֵר חָבִית שֶׁל יַיִן מַעֲבִירִין לְפָנֶיהָ אָמַר רַב אַדָּא בַּר אַהֲבָה בְּתוּלָה מַעֲבִירִין לְפָנֶיהָ סְתוּמָה בְּעוּלָה מַעֲבִירִין לְפָנֶיהָ פְּתוּחָה אַמַּאי נִעַבַּר קַמֵּי בְּתוּלָה וְקַמֵּי בְּעוּלָה לָא נִעַבַּר כְּלָל זִמְנִין דְּתָפְסָה מָאתַיִם וְאָמְרָה אֲנָא בְּתוּלָה הֲוַאי וְהַאי דְּלָא עַבַּרוּ קַמַּאי אִתְּנוֹסֵי הוּא דְּאִתְּנִיסוּ
תָּנוּ רַבָּנַן כֵּיצַד מְרַקְּדִין לִפְנֵי הַכַּלָּה בֵּית שַׁמַּאי אוֹמְרִים

 *** דף יז. *** 

כַּלָּה כְּמוֹת שֶׁהִיא וּבֵית הִלֵּל אוֹמְרִים כַּלָּה נָאָה וַחֲסוּדָה אָמְרוּ לָהֶן בֵּית שַׁמַּאי לְבֵית הִלֵּל הֲרֵי שֶׁהָיְתָה חִגֶּרֶת אוֹ סוֹמָא אוֹמְרִים לָהּ כַּלָּה נָאָה וַחֲסוּדָה וְהַתּוֹרָה אָמְרָה מִדְּבַר שֶׁקֶר תִּרְחָק אָמְרוּ לָהֶם בֵּית הִלֵּל לְבֵית שַׁמַּאי לְדִבְרֵיכֶם מִי שֶׁלָּקַח מִקָּח רַע מִן הַשּׁוּק יְשַׁבְּחֶנּוּ בְּעֵינָיו אוֹ יְגַנֶּנּוּ בְּעֵינָיו הֱוֵי אוֹמֵר יְשַׁבְּחֶנּוּ בְּעֵינָיו מִכָּאן אָמְרוּ חֲכָמִים לְעוֹלָם תְּהֵא דַּעְתּוֹ שֶׁל אָדָם מְעֹרֶבֶת עִם הַבְּרִיּוֹת
כִּי אֲתָא רַב דִּימִי אָמַר הָכִי מְשָׁרוּ קַמֵּי כַּלְּתָא בְּמַעְרְבָא לֹא כָּחָל וְלֹא שָׂרָק וְלֹא פִּרְכּוּס וְיַעֲלַת חֵן כִּי סָמְכוּ רַבָּנַן לְרַבִּי זֵירָא שָׁרוּ לֵהּ הָכִי לָא כָּחָל וְלֹא שָׂרָק וְלֹא פִּרְכּוּס וְיַעֲלַת חֵן
כִּי סְמַכוּ רַבָּנַן לְרַבִּי אַמֵּי וּלְרַבִּי אַסִּי שָׁרוּ לְהוּ הָכִי כֹּל מִן דֵּין וְכֹל מִן דֵּין סְמוּכוּ לַנָא לָא תִּסְמֻכוּ לַנָא לָא מִן סַרְמִיסִין וְלָא מִן סַרְמִיטִין וְאָמְרִי לַהּ לָא מִן חֲמִיסִין וְלָא מִן טוּרְמִיסִין
רַבִּי אֲבָהוּ כִּי הֲוָה אָתֵי מִמְּתִיבְתָּא לְבֵי קֵיסָר נָפְקָן אַמְהָתָא דְּבֵי קֵיסָר לְאַפֵּהּ וּמְשָׁרְיָן לֵהּ הָכִי רַבָּא דְעַמֵּהּ וּמְדַבְּרָנָא דְאֻמְּתֵהּ בּוּצִינָא דִנְהוֹרָא בְּרִיךְ מֵתְיָךְ לִשְׁלָם
אָמְרוּ עָלָיו עַל רַבִּי יְהוּדָה בַּר אִלְעַאי שֶׁהָיָה נוֹטֵל בַּד שֶׁל הֲדַס וּמְרַקֵּד לִפְנֵי הַכַּלָּה וְאוֹמֵר כַּלָּה נָאָה וַחֲסוּדָה רַב שְׁמוּאֵל בַּר רַב יִצְחָק מְרַקֵּד אַתְּלָת אָמַר רַבִּי זֵירָא קָא מַכְסֵף לַן סָבָא כִּי נָח נַפְשֵׁהּ אִפְּסִיק עַמּוּדָא דְנוּרָא בֵּין דִּידֵהּ לְכֻלֵּי עָלְמָא וּגְמִירִי דְּלָא אִפְּסִיק עַמּוּדָא דְנוּרָא אֶלָּא אִי לְחַד בְּדָרָא אִי לִתְרֵי בְּדָרָא
אָמַר רַבִּי זֵירָא אַהַנְיָה לֵהּ שׁוֹטִיתֵהּ לְסָבָא וְאָמְרִי לַהּ שְׁטוּתֵהּ לְסָבָא וְאָמְרִי לַהּ שִׁיטְתֵהּ לְסָבָא
רַב אַחָא מַרְכֵּב לַהּ אַכַּתְפֵּהּ וּמְרַקֵּד אָמְרִי לֵהּ רַבָּנַן אֲנַן מַהוּ לְמִעְבַּד הָכִי אֲמַר לְהוּ אִי דָּמְיָן עֲלַיְכוּ כִּכְשׁוּרָא לְחַיֵּי וְאִי לָא לָא
אָמַר רַבִּי שְׁמוּאֵל בַּר נַחְמָנִי אָמַר רַבִּי יוֹנָתָן מֻתָּר לְהִסְתַּכֵּל בִּפְנֵי כַלָּה כׇּל שִׁבְעָה כְּדֵי לְחַבְּבָהּ עַל בַּעְלָהּ וְלֵית הִלְכְתָא כְּוָתֵהּ
תָּנוּ רַבָּנַן מַעֲבִירִין אֶת הַמֵּת מִלִּפְנֵי כַלָּה וְזֶה וָזֶה מִלִּפְנֵי מֶלֶךְ יִשְׂרָאֵל אָמְרוּ עָלָיו עַל אַגְרִיפַּס הַמֶּלֶךְ שֶׁעָבַר מִלִּפְנֵי כַּלָּה וְשִׁבְּחוּהוּ חֲכָמִים
שִׁבְּחוּהוּ מִכְּלָל דְּשַׁפִּיר עֲבַד וְהָא אָמַר רַב אָשֵׁי אֲפִלּוּ לְמַאן דְּאָמַר נָשִׂיא שֶׁמָּחַל עַל כְּבוֹדוֹ כְּבוֹדוֹ מָחוּל מֶלֶךְ שֶׁמָּחַל עַל כְּבוֹדוֹ אֵין כְּבוֹדוֹ מָחוּל דְּאָמַר מָר שׂוֹם תָּשִׂים עָלֶיךָ מֶלֶךְ שֶׁתְּהֵא אֵימָתוֹ עָלֶיךָ פָּרָשַׁת דְּרָכִים הֲוַאי
תָּנוּ רַבָּנַן מְבַטְּלִין תַּלְמוּד תּוֹרָה לְהוֹצָאַת הַמֵּת וּלְהַכְנָסַת כַּלָּה אָמְרוּ עָלָיו עַל רַבִּי יְהוּדָה בְּרַבִּי אִלְעַאי שֶׁהָיָה מְבַטֵּל תַּלְמוּד תּוֹרָה לְהוֹצָאַת הַמֵּת וּלְהַכְנָסַת כַּלָּה בַּמֶּה דְּבָרִים אֲמוּרִים כְּשֶׁאֵין עִמּוֹ כׇּל צָרְכּוֹ אֲבָל יֵשׁ עִמּוֹ כׇּל צָרְכּוֹ אֵין מְבַטְּלִין
וְכַמָּה כׇּל צָרְכּוֹ אָמַר רַב שְׁמוּאֵל בַּר אִינִי מִשְּׁמֵהּ דְּרַב תְּרֵיסַר אַלְפֵי גַּבְרֵי וְשִׁתָּא אַלְפֵי שִׁפּוּרֵי וְאָמְרִי לַהּ תְּלֵיסַר אַלְפֵי גַּבְרֵי וּמִנַּיְהוּ שִׁתָּא אַלְפֵי שִׁפּוּרֵי עֻלָּא אָמַר כְּגוֹן דְּחָיְצִי גַּבְרֵי מֵאֲבֻלָּא וְעַד סִכְרָא רַב שֵׁשֶׁת וְאִיתֵּימָא רַבִּי יוֹחָנָן אָמַר נְטִילָתָהּ כִּנְתִינָתָהּ מָה נְתִינָתָהּ בְּשִׁשִּׁים רִבּוֹא אַף נְטִילָתָהּ בְּשִׁשִּׁים רִבּוֹא וְהָנֵי מִלֵּי לְמַאן דְּקָרֵי וְתָנֵי

 *** דף יז: *** 

אֲבָל לְמַאן דְּמַתְנֵי לֵית לֵהּ שִׁעוּרָא
וְאִם יֵשׁ עֵדִים שֶׁיָּצְתָה בְּהִינוּמָא וְכוּ' מַאי הִנּוּמָא סֻרְחַב בַּר פָּפָּא מִשְּׁמֵהּ דִּזְעֵרִי אָמַר תַּנּוּרָא דְאַסָּא רַבִּי יוֹחָנָן אָמַר קָרִיתָא דִּמְנַמְנְמָא בָּהּ כַּלְּתָא
רַבִּי יוֹחָנָן בֶּן בְּרֹקָא אוֹמֵר וְכוּ' תָּנָא בִּיהוּדָה רְאָיָה בְּבָבֶל מַאי אָמַר רַב דַּרְדּוֹגֵי דְמִשְׁחָא אַרֵישָׁא דְרַבָּנַן אֲמַר לֵהּ רַב פָּפָּא לְאַבָּיֵי מִשְׁחָא דַחֲפִיפוּתָא קָאָמַר מָר אֲמַר לֵהּ יַתְמָא לָא עֲבַדָא לָךְ אִמָּךְ דַּרְדּוֹגֵי מִשְׁחָא אַרֵישָׁא דְּרַבָּנַן בִּשְׁעַת מַעֲשֶׂה כִּי הָא דְּהָהוּא מֵרַבָּנַן דְּאִעֲסַק לֵהּ לִבְרֵהּ בֵּי רַבָּה בַּר עֻלָּא וְאָמְרִי לַהּ רַבָּה בַּר עֻלָּא אִעֲסַק לֵהּ לִבְרֵהּ בֵּי הָהוּא מֵרַבָּנַן וְדַרְדֵּג מִשְׁחָא אַרֵישָׁא דְרַבָּנַן בִּשְׁעַת מַעֲשֶׂה
אַרְמַלְתָּא מַאי תָּאנֵי רַב יוֹסֵף אַרְמַלְתָּא לֵית לַהּ כִּיסָנֵי
וּמוֹדֶה רַבִּי יְהוֹשֻׁעַ בְּאוֹמֵר לַחֲבֵרוֹ כּוּ' וְלִתְנֵי מוֹדֶה רַבִּי יְהוֹשֻׁעַ בְּאוֹמֵר לַחֲבֵרוֹ שָׂדֶה זוֹ שֶׁלְּךָ הָיְתָה וּלְקַחְתִּיהָ מִמְּךָ
מִשּׁוּם דְּקָא בָעֵי לְמִתְנֵי סֵיפָא אִם יֵשׁ עֵדִים שֶׁהִיא שֶׁלּוֹ וְהוּא אוֹמֵר לְקַחְתִּיהָ מִמֶּנּוּ אֵינוֹ נֶאֱמָן הֵיכִי דָּמֵי
אִי דְּאַכְלַהּ שְׁנֵי חֲזָקָה אַמַּאי לָא מְהֵימַן וְאִי דְּלָא אַכְלַהּ שְׁנֵי חֲזָקָה פְּשִׁיטָא דְּלָא מְהֵימַן
אִי הָכִי גַּבֵּי אָבִיו נָמֵי אִי דְּאַכְלַהּ שְׁנֵי חֲזָקָה אַמַּאי לָא מְהֵימַן וְאִי דְּלָא אַכְלַהּ שְׁנֵי חֲזָקָה פְּשִׁיטָא דְּלָא מְהֵימַן
בִּשְׁלָמָא גַּבֵּי אָבִיו מַשְׁכַּחַתְּ לַהּ כְּגוֹן שֶׁאֲכָלָהּ שְׁתַּיִם בְּחַיֵּי הָאָב וְאַחַת בְּחַיֵּי בְנוֹ וְכִדְרַב הוּנָא דְּאָמַר רַב הוּנָא אֵין מַחֲזִיקִין בְּנִכְסֵי קָטָן אֲפִלּוּ הִגְדִּיל
וְרַב הוּנָא מַתְנִיתִין אֲתָא לְאַשְׁמוֹעִינַן אִיבָּעֵית אֵימָא רַב הוּנָא דִּיּוּקָא דְמַתְנִיתִין קָאָמַר וְאִיבָּעֵית אֵימָא אֲפִלּוּ הִגְדִּיל קָא מַשְׁמַע לַן
וְלִתְנְיַהּ בְּדִידֵהּ וְלוֹקְמַהּ כְּגוֹן שֶׁאֲכָלָהּ שְׁתַּיִם בְּפָנָיו וְאַחַת שֶׁלֹּא בְּפָנָיו וּכְגוֹן שֶׁבָּרַח
בָּרַח מֵחֲמַת מַאי אִי דְּבָרַח מֵחֲמַת נְפָשׁוֹת פְּשִׁיטָא דְּלָא מְהֵימַן דְּלָא מָצֵי [מְ]מַחֵי וְאִי דְּבָרַח מֵחֲמַת מָמוֹן אִבְּעִי לֵהּ לְמַחוֹיֵי דְּקַיְמָא לַן מֶחָאָה שֶׁלֹּא בְּפָנָיו הָוְיָא מֶחָאָה
דִּתְנַן שָׁלֹשׁ אֲרָצוֹת לַחֲזָקָה יְהוּדָה וְעֵבֶר הַיַּרְדֵּן וְהַגָּלִיל הָיָה בִּיהוּדָה וְהֶחֱזִיק בַּגָּלִיל בַּגָּלִיל וְהֶחֱזִיק בִּיהוּדָה אֵינָהּ חֲזָקָה עַד שֶׁיְּהֵא עִמּוֹ בִּמְדִינָה
וְהָוֵינַן בַּהּ מַאי קָסָבַר אִי קָסָבַר מֶחָאָה שֶׁלֹּא בְּפָנָיו הָוְיָא מֶחָאָה אֲפִלּוּ בִּיהוּדָה וְגָלִיל נָמֵי וְאִי קָסָבַר מֶחָאָה שֶׁלֹּא בְּפָנָיו לָא הָוְיָא מֶחָאָה אֲפִלּוּ יְהוּדָה וִיהוּדָה נָמֵי לָא
אָמַר רַבִּי אַבָּא בַּר מֶמֶל לְעוֹלָם קָסָבַר מֶחָאָה שֶׁלֹּא בְּפָנָיו הָוְיָא מֶחָאָה וּמַתְנִיתִין בִּשְׁעַת חֵרוּם שָׁנוּ
וּמַאי שְׁנָא יְהוּדָה וְגָלִיל דְּנָקֵט

 *** דף יח. *** 

דִּסְתַם יְהוּדָה וּגְלִיל כִּשְׁעַת חֵרוּם דָּמוּ
וְלִתְנֵי מוֹדֶה רַבִּי יְהוֹשֻׁעַ בְּאוֹמֵר לַחֲבֵרוֹ מָנֶה לָוִיתִי מִמְּךָ וּפְרַעְתִּיו לָךְ שֶׁהוּא נֶאֱמָן מִשּׁוּם דְּקָא בָּעֵי לְמִתְנֵי סֵיפָא אִם יֵשׁ עֵדִים שֶׁהוּא לָוָה מִמֶּנּוּ וְהוּא אוֹמֵר פְּרַעְתִּיו אֵינוֹ נֶאֱמָן וְהָא קַיְמָא לַן הַמַּלְוֶה אֶת חֲבֵרוֹ בְּעֵדִים אֵינוֹ צָרִיךְ לְפׇרְעוֹ בְּעֵדִים
וְלִתְנֵי מוֹדֶה רַבִּי יְהוֹשֻׁעַ בְּאוֹמֵר לַחֲבֵרוֹ מָנֶה לְאָבִיךְ בְּיָדִי וְהֶאֱכַלְתִּיו פְּרָס שֶׁהוּא נֶאֱמָן
אַלִּבָּא דְמַאן אִי אַלִּבָּא דְרַבָּנַן הָא אָמְרִי מֵשִׁיב אֲבֵדָה הָוֵי אִי אַלִּבָּא דְּרַבִּי אֱלִיעֶזֶר בֶּן יַעֲקֹב הָא אָמַר שְׁבוּעָה בָּעֵי
דְּתַנְיָא רַבִּי אֱלִיעֶזֶר בֶּן יַעֲקֹב אוֹמֵר פְּעָמִים שֶׁאָדָם נִשְׁבָּע עַל טַעֲנַת עַצְמוֹ כֵּיצַד מָנֶה לְאָבִיךְ בְּיָדִי וְהֶאֱכַלְתִּיו פְּרָס הֲרֵי זֶה נִשְׁבָּע וְזֶהוּ שֶׁנִּשְׁבָּע עַל טַעֲנַת עַצְמוֹ וַחֲכָמִים אוֹמְרִים אֵינוֹ אֶלָּא כְּמֵשִׁיב אֲבֵדָה וּפָטוּר
וְרַבִּי אֱלִיעֶזֶר בֶּן יַעֲקֹב לֵית לֵהּ מֵשִׁיב אֲבֵדָה פָּטוּר אָמַר רַב בְּטוֹעֲנוֹ קָטָן וְהָאָמַר מָר אֵין נִשְׁבָּעִין עַל טַעֲנַת חֵרֵשׁ שׁוֹטֶה וְקָטָן
מַאי קָטָן גָּדוֹל וְאַמַּאי קָרֵי לֵהּ קָטָן דִּלְגַבֵּי מִלֵּי דְאָבִיו קָטָן הוּא אִי הָכִי טַעֲנַת עַצְמוֹ טַעֲנַת אֲחֵרִים הִיא טַעֲנַת אֲחֵרִים וְהוֹדָאַת עַצְמוֹ
כּוּלְּהִי טַעֲנָתָא טַעֲנַת אֲחֵרִים וְהוֹדָאַת עַצְמוֹ נִינְהוּ
אֶלָּא הָכָא בִּדְרַבָּה קָמִפַּלְגִי דְּאָמַר רַבָּה מִפְּנֵי מָה אָמְרָה תּוֹרָה מוֹדֶה מִקְצָת הַטַּעֲנָה יִשָּׁבַע חֲזָקָה אֵין אָדָם מֵעִיז פָּנָיו בִּפְנֵי בַּעַל חוֹבוֹ וְהַאי בְּכֻלַּהּ בָּעֵי דְּלִכְפְּרֵהּ וְהַאי דְּלָא כְּפַר לֵהּ מִשּׁוּם דְּאֵין אָדָם מֵעִיז פָּנָיו הוּא

 *** דף יח: *** 

וּבְכֻלַּהּ בָּעֵי דְּלוֹדֵי לֵהּ וְהַאי דְּלָא אוֹדִי לֵהּ כִּי הֵיכִי דְּלִשְׁתְּמִיט לֵהּ וְסָבַר עַד דְּהָוֵה לִי זוּזֵי וּפָרַעְנָא לֵהּ וְרַחֲמָנָא אָמַר רְמִי שְׁבוּעָה עֲלֵהּ כִּי הֵיכִי דְּלוֹדֵי לֵהּ בְּכֻלֵּהּ
רַבִּי אֱלִיעֶזֶר בֶּן יַעֲקֹב סָבַר לָא שְׁנָא בּוֹ וְלָא שְׁנָא בִּבְנוֹ אֵינוֹ מֵעִיז וְהִלְכָּךְ לָאו מֵשִׁיב אֲבֵדָה הָוֵי וְרַבָּנַן סָבְרִי בּוֹ הוּא דְּאֵינוֹ מֵעִיז אֲבָל בִּבְנוֹ מֵעִיז וּמִדְּלֹא הֵעִיז מֵשִׁיב אֲבֵדָה הָוֵי
מַתְנִי' הָעֵדִים שֶׁאָמְרוּ כְּתַב יָדֵינוּ הוּא זֶה אֲבָל אֲנוּסִים הָיִינוּ קְטַנִּים הָיִינוּ פְּסוּלֵי עֵדוּת הָיִינוּ הֲרֵי אֵלּוּ נֶאֱמָנִים וְאִם יֵשׁ עֵדִים שֶׁהוּא כְּתַב יָדָם אוֹ שֶׁהָיָה כְּתַב יָדָם יוֹצֵא מִמָּקוֹם אַחֵר אֵינָן נֶאֱמָנִין
גְּמָ' אָמַר רָמֵי בַּר חָמָא לֹא שָׁנוּ אֶלָּא שֶׁאָמְרוּ אֲנוּסִים הָיִינוּ מֵחֲמַת מָמוֹן אֲבָל אֲנוּסִים הָיִינוּ מֵחֲמַת נְפָשׁוֹת הֲרֵי אֵלּוּ נֶאֱמָנִין
אֲמַר לֵהּ רָבָא כֹּל כְּמִנֵּהּ כֵּיוָן שֶׁהִגִּיד שׁוּב אֵינוֹ חוֹזֵר וּמַגִּיד וְכִי תֵּימָא הָנֵי מִלֵּי עַל פֶּה אֲבָל בִּשְׁטָר לָא וְהָא אָמַר רֵישׁ לָקִישׁ עֵדִים הַחֲתוּמִים עַל הַשְּׁטָר נַעֲשָׂה כְּמִי שֶׁנֶּחְקְרָה עֵדוּתָן בְּבֵית דִּין
אֶלָּא כִּי אִתְּמַר אַרֵישָׁא אִתְּמַר הֲרֵי אֵלּוּ נֶאֱמָנִין אָמַר רָמֵי בַּר חָמָא לֹא שָׁנוּ אֶלָּא שֶׁאָמְרוּ אֲנוּסִין הָיִינוּ מֵחֲמַת נְפָשׁוֹת אֲבָל אָמְרוּ אֲנוּסִין הָיִינוּ מֵחֲמַת מָמוֹן אֵין נֶאֱמָנִין מַאי טַעְמָא אֵין אָדָם מֵשִׂים עַצְמוֹ רָשָׁע
תָּנוּ רַבָּנַן אֵין נֶאֱמָנִים לְפׇסְלוֹ דִּבְרֵי רַבִּי מֵאִיר וַחֲכָמִים אוֹמְרִים נֶאֱמָנִים בִּשְׁלָמָא לְרַבָּנַן כִּי טַעְמַיְהוּ שֶׁהַפֶּה שֶׁאָסַר הוּא הַפֶּה שֶׁהִתִּיר אֶלָּא לְרַבִּי מֵאִיר מַאי טַעְמָא בִּשְׁלָמָא פְּסוּלֵי עֵדוּת מַלְוֶה גּוּפֵהּ מֵעִקָּרָא מִדָּק דָּיֵק וּמַחְתֵּם קְטַנִּים נָמֵי כִּדְרַבִּי שִׁמְעוֹן בֶּן לָקִישׁ דְּאָמַר רֵישׁ לָקִישׁ

 *** דף יט. *** 

חֲזָקָה אֵין הָעֵדִים חוֹתְמִין עַל הַשְּׁטָר אֶלָּא אִם כֵּן נַעֲשָׂה בְּגָדוֹל אֶלָּא אֲנוּסִין מַאי טַעְמָא
אָמַר רַב חִסְדָּא קָסָבַר רַבִּי מֵאִיר עֵדִים שֶׁאָמְרוּ לָהֶם חִתְמוּ שֶׁקֶר וְאַל תֵּהָרְגוּ יֵהָרְגוּ וְאַל יַחְתְּמוּ שֶׁקֶר
אֲמַר לֵהּ רָבָא הַשְׁתָּא אִלּוּ אָתוּ לְקַמַּן לְאִמְּלוֹכֵי אָמְרִינַן לְהוּ זִילוּ חֲתוּמוּ וְלָא תִּתְקַטְּלוּן דְּאָמַר מָר אֵין לְךָ דָּבָר שֶׁעוֹמֵד בִּפְנֵי פִּקּוּחַ נֶפֶשׁ אֶלָּא עֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים בִּלְבָד הַשְׁתָּא דַּחֲתַמוּ אָמְרִינַן לְהוּ אַמַּאי חָתְמִיתוּ
אֶלָּא טַעְמָא דְּרַבִּי מֵאִיר כִּדְרַב הוּנָא אָמַר רַב דְּאָמַר רַב הוּנָא אָמַר רַב מוֹדֶה בִּשְׁטָר שֶׁכְּתָבוֹ אֵין צָרִיךְ לְקַיְּמוֹ
גּוּפָא אָמַר רַב הוּנָא אָמַר רַב מוֹדֶה בִּשְׁטָר שֶׁכְּתָבוֹ אֵין צָרִיךְ לְקַיְּמוֹ אֲמַר לֵהּ רַב נַחְמָן גַּנָּבָא גַּנּוֹבֵי לְמָה לָךְ אִי סְבִירָא לָךְ כְּרַבִּי מֵאִיר אֵימָא הֲלָכָה כְּרַבִּי מֵאִיר
אֲמַר לֵהּ וּמָר הֵיכִי סְבִירָא לֵהּ אֲמַר לֵהּ כִּי אָתוּ לְקַמַּן לְדִינָא אָמְרִינַן לְהוּ זִילוּ קַיִּימוּ שְׁטָרַיְכוּ וְחוּתוּ לְדִינָא
אָמַר רַב יְהוּדָה אָמַר רַב הָאוֹמֵר שְׁטַר אֲמָנָה הוּא זֶה אֵינוֹ נֶאֱמָן
דְּקָאָמַר מַאן אִילֵימָא דְּקָאָמַר לֹוֶה פְּשִׁיטָא כָּל כְּמִנֵּהּ וְאֶלָּא דְּקָאָמַר מַלְוֶה תָּבוֹא עָלָיו בְּרָכָה אֶלָּא דְּקָאָמְרִי עֵדִים אִי דִּכְתַב יָדָם יוֹצֵא מִמָּקוֹם אַחֵר פְּשִׁיטָא דְּלָא מְהֵימְנִי וְאִי דְּאֵין כְּתַב יָדָם יוֹצֵא מִמָּקוֹם אַחֵר אַמַּאי לָא מְהֵימְנִי
(סִימָן בָּאֵ"שׁ) אָמַר רָבָא לְעוֹלָם דְּקָאָמַר לֹוֶה וְכִדְרַב הוּנָא דְּאָמַר רַב הוּנָא אָמַר רַב מוֹדֶה בִּשְׁטָר שֶׁכְּתָבוֹ אֵין צָרִיךְ לְקַיְּמוֹ
אַבָּיֵי אָמַר לְעוֹלָם דְּאָמַר מַלְוֶה וּכְגוֹן שֶׁחָב לַאֲחֵרִים וְכִדְרַבִּי נָתָן
דְּתַנְיָא רַבִּי נָתָן אוֹמֵר מִנַּיִן לַנּוֹשֶׁה בַּחֲבֵרוֹ מָנֶה וַחֲבֵרוֹ בַּחֲבֵרוֹ מִנַּיִן שֶׁמּוֹצִיאִין מִזֶּה וְנוֹתְנִין לָזֶה תַּלְמוּד לוֹמַר וְנָתַן לַאֲשֶׁר אָשַׁם לוֹ
רַב אָשֵׁי אָמַר לְעוֹלָם דְּקָאָמְרִי עֵדִים וּדְאֵין כְּתַב יָדָם יוֹצֵא מִמָּקוֹם אַחֵר וּדְקָאָמְרַתְּ אַמַּאי לָא מְהֵימְנִי כִּדְרַב כָּהֲנָא דְּאָמַר רַב כָּהֲנָא אָסוּר לוֹ לָאָדָם שֶׁיְּשַׁהֶה שְׁטַר אֲמָנָה בְּתוֹךְ בֵּיתוֹ מִשּׁוּם שֶׁנֶּאֱמַר אַל תַּשְׁכֵּן בְּאֹהָלֶיךָ עַוְלָה

 *** דף יט: *** 

וְאָמַר רַב שֵׁשֶׁת בְּרֵהּ דְּרַב אִידִי שְׁמַע מִנַּהּ מִדְּרַב כָּהֲנָא עֵדִים שֶׁאָמְרוּ אֲמָנָה הָיוּ דְּבָרֵינוּ אֵין נֶאֱמָנִין מַאי טַעְמָא כֵּוָן דְּעַוְלָה הוּא אַעַוְלָה לָא חָתְמִי
אָמַר רַבִּי יְהוֹשֻׁעַ בֶּן לֵוִי אָסוּר לוֹ לָאָדָם שֶׁיְּשַׁהֶה שְׁטָר פָּרוּעַ בְּתוֹךְ בֵּיתוֹ מִשּׁוּם שֶׁנֶּאֱמַר אַל תַּשְׁכֵּן בְּאֹהָלֶיךָ עַוְלָה בְּמַעְרְבָא מִשְּׁמֵהּ דְּרַב אָמְרִי אִם אָוֶן בְּיָדְךָ הַרְחִיקֵהוּ זֶה שְׁטַר אֲמָנָה וּשְׁטַר פַּסִּים וְאַל תַּשְׁכֵּן בְּאֹהָלֶיךָ עַוְלָה זֶה שְׁטָר פָּרוּעַ
מַאן דְּאָמַר שְׁטָר פָּרוּעַ כׇּל שֶׁכֵּן שְׁטַר אֲמָנָה וּמַאן דְּאָמַר שְׁטַר אֲמָנָה אֲבָל שְׁטָר פָּרוּעַ לָא דְּזִמְנִין דִּמְשַׁהֵי לֵהּ אַפְּשִׁיטֵי דְסָפְרָא
אִתְּמַר סֵפֶר שֶׁאֵינוֹ מֻגָּהּ אָמַר רַבִּי אַמֵּי עַד שְׁלֹשִׁים יוֹם מֻתָּר לְשַׁהוֹתוֹ מִכָּאן וְאֵילָךְ אָסוּר לְשַׁהוֹתוֹ מִשּׁוּם שֶׁנֶּאֱמַר אַל תַּשְׁכֵּן בְּאֹהָלֶיךָ עַוְלָה
אָמַר רַב נַחְמָן עֵדִים שֶׁאָמְרוּ אֲמָנָה הָיוּ דְּבָרֵינוּ אֵין נֶאֱמָנִין מוֹדָעָא הָיוּ דְּבָרֵינוּ אֵין נֶאֱמָנִין מָר בַּר רַב אָשֵׁי אָמַר אֲמָנָה הָיוּ דְּבָרֵינוּ אֵין נֶאֱמָנִין מוֹדָעָא הָיוּ דְּבָרֵינוּ נֶאֱמָנִין מַאי טַעְמָא הַאי נִתַּן לִכָּתֵב וְהַאי לֹא נִתַּן לִכָּתֵב
בְּעָא מִנֵּהּ רָבָא מֵרַב נַחְמָן תְּנַאי הָיוּ דְּבָרֵינוּ מַהוּ מוֹדָעָא וַאֲמָנָה הַיְנוּ טַעְמָא דְּקָא עָקְרִי לֵהּ לִשְׁטָרָא וְהַאי נָמֵי קָא עָקַר לִשְׁטָרָא אוֹ דִלְמָא תְּנַאי מִלְּתָא אַחֲרִיתִי הִיא אֲמַר לֵהּ כִּי אָתוּ לְקַמַּן לְדִינָא אָמְרִינַן לְהוּ זִילוּ קַיִּימוּ תְּנָאַיְכוּ וְחוּתוּ לְדִינָא
עֵד אוֹמֵר תְּנַאי וְעֵד אוֹמֵר אֵינוֹ תְּנַאי אָמַר רַב פָּפָּא תַּרְוַיְהוּ בִּשְׁטָרָא מְעַלְּיָא קָא מַסְהֲדִי וְהַאי דְּקָאָמַר תְּנַאי הָוֵה לֵהּ חַד וְאֵין דְּבָרָיו שֶׁל אֶחָד בִּמְקוֹם שְׁנַיִם
מַתְקֵף לַהּ רַב הוּנָא בְּרֵהּ דְּרַב יְהוֹשֻׁעַ אִי הָכִי אֲפִלּוּ תַּרְוַיְהוּ נָמֵי אֶלָּא אָמְרִינַן הָנֵי לְמִעְקַר סָהֲדוּתַיְהוּ קָאָתוּ הַאי נָמֵי לְמִעְקַר סָהֲדוּתֵהּ קָאָתֵי וְהִלְכְתָא כְּרַב הוּנָא בְּרֵהּ דְּרַב יְהוֹשֻׁעַ
תָּנוּ רַבָּנַן שְׁנַיִם חֲתוּמִין עַל הַשְּׁטָר וּמֵתוּ וּבָאוּ שְׁנַיִם מִן הַשּׁוּק וְאָמְרוּ יָדַעְנוּ שֶׁכְּתַב יָדָם הוּא אֲבָל אֲנוּסִים הָיוּ קְטַנִּים הָיוּ פְּסוּלֵי עֵדוּת הָיוּ הֲרֵי אֵלּוּ נֶאֱמָנִים וְאִם יֵשׁ עֵדִים שֶׁכְּתַב יָדָם הוּא זֶה אוֹ שֶׁהָיָה כְּתַב יָדָם יוֹצֵא מִמָּקוֹם אַחֵר מִשְּׁטָר שֶׁקָּרָא עָלָיו עַרְעָר וְהֻחְזַק בְּבֵית דִּין אֵין אֵלּוּ נֶאֱמָנִין
וּמַגְבֵּינַן בֵּהּ כְּבִשְׁטָרָא מְעַלְּיָא וְאַמַּאי תְּרֵי וּתְרֵי נִינְהוּ
אָמַר רַב שֵׁשֶׁת זֹאת אוֹמֶרֶת הַכְחָשָׁה תְּחִלַּת הֲזָמָה הִיא

 *** דף כ. *** 

וּכְשֵׁם שֶׁאֵין מְזִמִּין אֶת הָעֵדִים אֶלָּא בִּפְנֵיהֶם כָּךְ אֵין מַכְחִישִׁין אֶת הָעֵדִים אֶלָּא בִּפְנֵיהֶם
אֲמַר לֵהּ רַב נַחְמָן אִלּוּ הֲווֹ קַמַּן וּמַכְחִישִׁין לְהוּ הֲוָה הַכְחָשָׁה וְלָא הֲוָה מַשְׁגִּיחִין בְּהוּ דְּהָוְיָ[א] לַהּ עֵדוּת מֻכְחֶשֶׁת הַשְׁתָּא דְּלֵיתַנְהוּ דְּאִלּוּ הֲווֹ לְקַמַּן דִּלְמָא הֲווֹ מוֹדוּ לְהוּ מְהֵימְנִי
אֶלָּא אָמַר רַב נַחְמָן אוֹקֵי תְּרֵי לַהֲדֵי תְּרֵי וְאוֹקֵי מָמוֹנָא בְּחֶזְקַת מָרֵהּ מִדֵּי דְּהָוֵה אַנִּכְסֵי דְּבַר שָׁטְיָא דְּבַר שָׁטְיָא זַבֵּן נִכְסֵי אֲתוֹ בֵּי תְרֵי אָמְרִי כְּשֶׁהוּא שׁוֹטֶה זַבֵּן וַאֲתוֹ בֵּי תְרֵי וְאָמְרִי כְּשֶׁהוּא חָלִים זַבֵּן
אָמַר רַב אָשֵׁי אוֹקֵי תְּרֵי לַהֲדֵי תְּרֵי וְאוֹקִי מָמוֹנָא בְּחֶזְקַת בַּר שָׁטְיָא וְלָא אֲמַרַן אֶלָּא דְּאִית לֵהּ חֲזָקָה דַאֲבָהָתֵהּ אֲבָל לֵית לֵהּ חֲזָקָה דַאֲבָהָתֵהּ אָמְרִינַן כְּשֶׁהוּא שׁוֹטֶה זְבַן וּכְשֶׁהוּא שׁוֹטֶה זַבֵּן
אָמַר רַבִּי אֲבָהוּ אֵין מְזִמִּין אֶת הָעֵדִים אֶלָּא בִּפְנֵיהֶן וּמַכְחִישִׁין אֶת הָעֵדִים שֶׁלֹּא בִּפְנֵיהֶן וַהֲזָמָה שֶׁלֹּא בִּפְנֵיהֶן נְהִי דַּהֲזָמָה לָא הָוְיָא הַכְחָשָׁה מִיהָא הָוְיָא
אָמַר מָר אִם יֵשׁ עֵדִים שֶׁכְּתַב יָדָם הוּא זֶה אוֹ שֶׁהָיָה כְּתַב יָדָם יוֹצֵא מִמָּקוֹם אַחֵר מִשְּׁטָר שֶׁקָּרָא עָלָיו עַרְעָר וְהֻחְזַק בְּבֵית דִּין אֵין נֶאֱמָנִין קָרָא עָלָיו עַרְעָר אִין לֹא קָרָא עָלָיו עַרְעָר לָא מְסַיַּע לֵהּ לְרַבִּי אַסִּי דְּאָמַר רַבִּי אַסִּי אֵין מְקַיְּמִין אֶת הַשְּׁטָר אֶלָּא מִשְּׁטָר שֶׁקָּרָא עָלָיו עַרְעָר וְהֻחְזַק בְּבֵית דִּין
אָמְרִי נְהַרְדָּעֵי אֵין מְקַיְּמִין אֶת הַשְּׁטָר אֶלָּא מִשְׁתֵּי כְּתֻבּוֹת [אוֹ] מִשְּׁתֵּי שָׂדוֹת וְהוּא שֶׁאֲכָלוּם בַּעֲלֵיהֶן שָׁלֹשׁ שָׁנִים וּבְשֹׁפִי
אָמַר רַב שִׁימִי בַּר אָשֵׁי וּבְיוֹצֵא מִתַּחַת יַד אַחֵר אֲבָל מִיַּד עַצְמוֹ לָא מַאי שְׁנָא תַּחַת יַד עַצְמוֹ דְּלָא דִּלְמָא זַיּוֹפֵי מְזַיֵּף מִתַּחַת יְדֵי אַחֵר נָמֵי דִּלְמָא אֲזַל וַחֲזָא אֲתָא וְזַיֵּף כֻּלֵּי הַאי לָא מָצֵי מְכַוֵּן
תָּנוּ רַבָּנַן כּוֹתֵב אָדָם עֵדוּתוֹ עַל הַשְּׁטָר וּמֵעִיד עָלֶיהָ אֲפִלּוּ לְאַחַר כַּמָּה שָׁנִים אָמַר רַב הוּנָא וְהוּא שֶׁזּוֹכְרָהּ מֵעַצְמוֹ רַבִּי יוֹחָנָן אָמַר אַף עַל פִּי שֶׁאֵין זוֹכְרָהּ מֵעַצְמוֹ אָמַר רַבָּה שְׁמַע מִנַּהּ מִדְּרַבִּי יוֹחָנָן הָנֵי בֵּי תְרֵי דְּיָדְעִי סָהֲדוּתָא וּמִנְּשֵׁי חַד מִנַּיְהוּ מַדְכַּר חַד לְחַבְרֵהּ
אִבַּעְיָא לְהוּ עַצְמוֹ מַאי רַב חֲבִיבָא אָמַר אֲפִלּוּ עַצְמוֹ מָר בְּרֵהּ דְּרַב אָשֵׁי אָמַר עַצְמוֹ לֹא וְהִלְכְתָא עַצְמוֹ לֹא

 *** דף כ: *** 

וְאִי צֻרְבָּא מֵרַבָּנַן הוּא אֲפִלּוּ עַצְמוֹ כִּי הָא דְּרַב אָשֵׁי הֲוָה יְדִיעַ לֵהּ בְּסָהֲדוּתָא לְרַב כָּהֲנָא אֲמַר לֵהּ מִי דְּכִיר מָר הַאי סָהֲדוּתָא אֲמַר לֵהּ לָא וְלָאו הָכִי וְהָכִי הֲוָה אֲמַר לֵהּ לָא יָדַעְנָא לְסוֹף אִדְּכַר רַב אָשֵׁי אַסְהֵד לֵהּ חַזְיֵהּ לְרַב כָּהֲנָא דַּהֲוָה מְחַסֵּם אֲמַר לֵהּ מִי סָבְרַתְּ עֲלָךְ קָא סְמִיכְנָא אֲנָא הוּא דִּרְמַאי אַנַּפְשַׁאי וְאִדַּכְרִי
תְּנַן הָתָם הַתְּלוּלִיּוֹת הַקְּרוֹבוֹת בֵּין לָעִיר וּבֵין לַדֶּרֶךְ אֶחָד חֲדָשׁוֹת וְאֶחָד יְשָׁנוֹת טְמֵאוֹת הָרְחוֹקוֹת חֲדָשׁוֹת טְהוֹרוֹת יְשָׁנוֹת טְמֵאוֹת אֵיזוֹהִי קְרוֹבָה חֲמִשִּׁים אַמָּה וְאֵיזוֹ הִיא יְשָׁנָה שִׁשִּׁים שָׁנָה דִּבְרֵי רַבִּי מֵאִיר רַבִּי יְהוּדָה אוֹמֵר קְרוֹבָה שֶׁאֵין קְרוֹבָה הֵימֶנָּה יְשָׁנָה שֶׁאֵין אָדָם זוֹכְרָהּ
מַאי עִיר וּמַאי דֶּרֶךְ אִילֵימָא עִיר עִיר מַמָּשׁ דֶּרֶךְ דֶּרֶךְ מַמָּשׁ מִסְּפֵיקָא מִי מַחְזְקִינַן טֻמְאָה וְהָאָמַר רֵישׁ לָקִישׁ עִלָּה מָצְאוּ וְטִהֲרוּ אֶרֶץ יִשְׂרָאֵל אָמַר רַבִּי זֵירָא עִיר עִיר הַסְּמוּכָה לְבֵית הַקְּבָרוֹת וְדֶרֶךְ דֶּרֶךְ בֵּית הַקְּבָרוֹת
בִּשְׁלָמָא דֶּרֶךְ בֵּית הַקְּבָרוֹת דְּזִמְנִין דְּמִתְרְמֵי בֵּין הַשְּׁמָשׁוֹת וּמִקְּרוּ קָבְרוּ בְּתֵל אֶלָּא עִיר הַסְּמוּכָה לְבֵית הַקְּבָרוֹת כּוּלְּהִי לְבֵית הַקְּבָרוֹת אָזְלִי
אָמַר רַבִּי חֲנִינָא מִתּוֹךְ שֶׁהַנָּשִׁים קוֹבְרוֹת שָׁם נִפְלֵיהֶן וּמֻכֵּי שְׁחִין זְרוֹעוֹתֵיהֶם עַד חֲמִשִּׁים אַמָּה אָזְלָא אִיהִי לְחֻדַּהּ טְפֵי דָּבְרָא אִינִישׁ בַּהֲדַהּ וּלְבֵית הַקְּבָרוֹת אָזְלָא הִלְכָּךְ טֻמְאָה בְּאֶרֶץ יִשְׂרָאֵל לָא מַחְזְקִינַן
אָמַר רַב חִסְדָּא שְׁמַע מִנַּהּ מֵרַבִּי מֵאִיר הַאי סָהֲדוּתָא עַד שִׁתִּין שְׁנִין מִדְּכַר טְפֵי לָא מִדְּכַר וְלָא הִיא הָתָם הוּא דְּלָא רַמְיָא עֲלֵהּ אֲבָל הָכָא כֵּיוָן דְּרָמֵי עֲלֵהּ אֲפִלּוּ טוּבָא נָמֵי
מַתְנִי' זֶה אוֹמֵר כְּתַב יָדִי וְזֶה כְּתַב יָדוֹ שֶׁל חֲבֵרִי וְזֶה אוֹמֵר זֶה כְּתַב יָדִי וְזֶה כְּתַב יָדוֹ שֶׁל חֲבֵרִי הֲרֵי אֵלּוּ נֶאֱמָנִין זֶה אוֹמֵר זֶה כְּתַב יָדִי וְזֶה אוֹמֵר זֶה כְּתַב יָדִי צְרִיכִין לְצָרֵף עִמָּהֶם אַחֵר דִּבְרֵי רַבִּי וַחֲכָמִים אוֹמְרִים אֵינָם צְרִיכִין לְצָרֵף עִמָּהֶן אַחֵר אֶלָּא נֶאֱמָן אָדָם לוֹמַר זֶה כְּתַב יָדִי
גְּמָ' כְּשֶׁתִּמְצֵי לוֹמַר לְדִבְרֵי רַבִּי

 *** דף כא. *** 

עַל כְּתַב יָדָן הֵם מְעִידִים לְדִבְרֵי חֲכָמִים עַל מָנֶה שֶׁבַּשְּׁטָר הֵם מְעִידִים
פְּשִׁיטָא מַהוּ דְּתֵימָא לְרַבִּי סַפּוֹקֵי מְסַפְּקָא לֵהּ אִי עַל כְּתַב יָדָם הֵם מְעִידִים אוֹ עַל מָנֶה שֶׁבַּשְּׁטָר הֵם מְעִידִים
וְנָפְקָא מִנַּהּ הֵיכָא דְּמִית חַד מִנַּיְהוּ לִבְעֵי שְׁנַיִם מִן הַשּׁוּק לְהָעִיד עָלָיו
דְּאִם כֵּן קָנָפֵק נְכֵי רִבְעָא דְמָמוֹנָא אַפֻּמָּא דְּחַד סָהֲדָא
וְהָכָא לְחֻמְרָא וְהָכָא לְחֻמְרָא
קָא מַשְׁמַע לַן דְּרַבִּי מִפְשָׁט פְּשִׁיטָא לֵהּ בֵּין לְקֻלָּא בֵּין לְחֻמְרָא דְּאָמַר רַב יְהוּדָה אָמַר רַב שְׁנַיִם הַחֲתוּמִין עַל הַשְּׁטָר וּמֵת אֶחָד מֵהֶן צְרִיכִין שְׁנַיִם מִן הַשּׁוּק לְהָעִיד עָלָיו בְּזוֹ רַבִּי לְקֻלָּא וְרַבָּנַן לְחֻמְרָא
וְאִי לֵיכָּא תְּרֵי אֶלָּא חַד מַאי אָמַר אַבָּיֵי לִכְתֹּב חֲתִימַת יְדֵהּ אַחַסְפָּא וְשָׁדֵי לֵהּ בְּבֵי דִינָא וּמַחְזְקִי לֵהּ בֵּי דִינָא (וְחָזוּ לֵהּ) וְלָא צָרִיךְ אִיהוּ לְאַסְהוֹדֵי אַחֲתִימַת יְדֵהּ וְאָזֵל אִיהוּ וְהַאי וּמַסְהֲדִי אַאִדַּךְ
וְדַוְקָא אַחַסְפָּא אֲבָל אַמְּגִלְּתָא לָא דִּלְמָא מַשְׁכַּח לַהּ אִינִישׁ דְּלָא מְעַלֵּי וְכָתֵב עִלָּוֵהּ מַאי דְּבָעֵי וּתְנַן הוֹצִיא עָלָיו כְּתַב יָדוֹ שֶׁהוּא חַיָּב לוֹ גּוֹבֶה מִנְּכָסִים בְּנֵי חֹרִין
אָמַר רַב יְהוּדָה אָמַר שְׁמוּאֵל הֲלָכָה כְּדִבְרֵי חֲכָמִים פְּשִׁיטָא יָחִיד וְרַבִּים הֲלָכָה כְּרַבִּים מַהוּ דְּתֵימָא הֲלָכָה כְּרַבִּי מֵחֲבֵרוֹ וַאֲפִלּוּ מֵחֲבֵרָיו קָא מַשְׁמַע לַן
סִימָן נָח נָד חַד אֲמַר לֵהּ רַב חִנָּנָא בַּר חִיָּא לְרַב יְהוּדָה וְאָמְרִי לַהּ רַב הוּנָא בַּר יְהוּדָה לְרַב יְהוּדָה וְאָמְרִי לַהּ רַב חִיָּא בַּר יְהוּדָה לְרַב יְהוּדָה וּמִי אָמַר שְׁמוּאֵל הָכִי
וְהָא הָהוּא שְׁטָרָא דִּנְפַק מִבֵּי דִינָא דְּמָר שְׁמוּאֵל וַהֲוָה כְּתִיב בֵּהּ מִדַּאֲתָא רַב עָנָן בַּר חִיָּא וְאַסְהֵד אַחֲתִימוּת יְדֵהּ וְאַדְּחַד דְּעִמֵּהּ וּמַנּוּ רַב חָנָן בַּר רַבָּה וּמִדַּאֲתָא רַב חָנָן בַּר רַבָּה וְאַסְהֵד אַחֲתִימוּת יְדֵהּ וְאַדְּחַד דְּעִמֵּהּ וּמַנּוּ רַב עָנָן בַּר חִיָּא אַשַּׁרְנוֹהִי וְקַיֵּמְנוֹהִי כְּדַחֲזֵי
אֲמַר לֵהּ הָהוּא שְׁטָרָא דְיַתְמֵי הֲוָה וְחַשׁ שְׁמוּאֵל לְבֵית דִּין טוֹעִין וּסְבַר שְׁמוּאֵל דִּלְמָא אִכָּא דִּסְבִירָא לֵהּ הֲלָכָה כְּרַבִּי מֵחֲבֵרוֹ וְלֹא מֵחֲבֵרָיו וּבְהָא אֲפִלּוּ מֵחֲבֵרָיו סְבַר אֶעֱבֵד רַוְחָא כִּי הֵיכִי דְּלָא מַפְסְדִי יַתְמֵי
אָמַר רַב יְהוּדָה אָמַר שְׁמוּאֵל עֵד וְדַיָּן מִצְטָרְפִין
אָמַר רָמֵי בַּר חָמָא כַּמָּה מְעַלְּיָא הָא שְׁמַעְתָּא אָמַר רָבָא מַאי מְעַלְּיוּתָא מַאי דְּקָא מַסְהֵד סָהֲדָא לָא קָא מַסְהֵד דַּיָּנָא וּמַאי דְּקָא מַסְהֵד דַּיָּנָא לָא קָא מַסְהֵד סָהֲדָא
אֶלָּא כִּי אֲתָא רָמֵי בַּר יְחֶזְקֵאל אָמַר לָא תְּצִיתִינְהוּ לְהָנֵי כְּלָלֵי דְּכָיֵל יְהוּדָה אֲחִי מִשְּׁמֵהּ דִּשְׁמוּאֵל

 *** דף כא: *** 

אִקְּלַע רַבְנַאי אֲחוּהּ דְּרַבִּי חִיָּא בַּר אַבָּא לְמִזְבַּן שֻׁמְשְׁמֵי וַאֲמַר הָכִי אָמַר שְׁמוּאֵל עֵד וְדַיָּן מִצְטָרְפִין אֲמַר אַמֵּימָר כַּמָּה מְעַלְּיָא הָא שְׁמַעְתָּא אֲמַר לֵהּ רַב אָשֵׁי לְאַמֵּימָר מִשּׁוּם דְּקַלְּסַהּ אֲבוּהּ דְּאִמָּךְ אַתְּ נָמֵי מְקַלְּסַתְּ לַהּ כְּבָר פַּרְכַהּ רָבָא
אָמַר רַב סָפְרָא אָמַר רַבִּי אַבָּא אָמַר רַב יִצְחָק בַּר שְׁמוּאֵל בַּר מָרְתָא אָמַר רַב הוּנָא וְאָמְרִי לֵהּ אָמַר רַב הוּנָא אָמַר רַב שְׁלֹשָׁה שֶׁיָּשְׁבוּ לְקַיֵּם אֶת הַשְּׁטָר שְׁנַיִם מַכִּירִין חֲתִימוּת יְדֵי עֵדִים וְאֶחָד אֵינוֹ מַכִּיר עַד שֶׁלֹּא חָתְמוּ מְעִידִין בְּפָנָיו וְחוֹתֵם מִשֶּׁחָתְמוּ אֵין מְעִידִין בְּפָנָיו וְחוֹתֵם
וּמִי כָּתְבִינַן וְהָאָמַר רַב פַּפִּי מִשְּׁמֵהּ דְּרָבָא הַאי אַשַּׁרְתָּא דְּדַיָּנֵי דְּנִכְתַּב מִקַּמֵּהּ דְּנַחְווֹ סָהֲדִי אַחֲתִימַת יְדַיְהוּ פְּסוּלָה דְּמִתְחֲזֵי כְּשִׁקְרָא הָכָא נָמֵי מִתְחֲזֵי כְּשִׁקְרָא
אֶלָּא אֵימָא עַד שֶׁלֹּא כָּתְבוּ מְעִידִין בְּפָנָיו וְחוֹתֵם מִשֶּׁכָּתְבוּ אֵין מְעִידִין בְּפָנָיו וְחוֹתֵם
שְׁמַע מִנַּהּ תְּלָת שְׁמַע מִנַּהּ עֵד נַעֲשֶׂה דַּיָּן וּשְׁמַע מִנַּהּ דַּיָּנִין הַמַּכִּירִין חֲתִימוּת יְדֵי עֵדִים אֵינָן צְרִיכִין לְהָעִיד בִּפְנֵיהֶם וּשְׁמַע מִנַּהּ דַּיָּנִין שֶׁאֵין מַכִּירִין חֲתִימוּת יְדֵי עֵדִים צְרִיכִין לְהָעִיד בִּפְנֵי כׇּל אֶחָד וְאֶחָד
מַתְקֵף לַהּ רַב אָשֵׁי בִּשְׁלָמָא עַד נַעֲשֶׂה דַּיָּן שָׁמְעִינַן מִנַּהּ אֶלָּא דַּיָּנִין הַמַּכִּירִין חֲתִימוּת יְדֵי עֵדִים אֵין צְרִיכִין לְהָעִיד בִּפְנֵיהֶם דִּלְמָא לְעוֹלָם אֵימָא לָךְ צְרִיכִין וְשָׁאנֵי הָכָא דְּקָא מִקַּיְמָא הַגָּדָה בְּחַד
וְדַיָּנִין שֶׁאֵין מַכִּירִין חֲתִימוּת יְדֵי עֵדִים צְרִיכִין לְהָעִיד בִּפְנֵי כׇּל אֶחָד וְאֶחָד דִּלְמָא לְעוֹלָם אֵימָא לָךְ אֵין צְרִיכִין וְשָׁאנֵי הָכָא דְּלָא קָא מִקַּיְמָא הַגָּדָה כְּלָל
יְתֵב רַבִּי אַבָּא וְקָאָמַר לַהּ לְהָא שְׁמַעְתָּא דְּעֵד נַעֲשֶׂה דַּיָּן אֵיתִיבֵהּ רַב סָפְרָא לְרַבִּי אַבָּא רָאוּהוּ שְׁלֹשָׁה וְהֵן בֵּית דִּין יַעַמְדוּ שְׁנַיִם וְיוֹשִׁיבוּ מֵחַבְרֵיהֶם אֵצֶל הַיָּחִיד וְיָעִידוּ בִּפְנֵיהֶם וְיֹאמְרוּ מְקֻדָּשׁ הַחֹדֶשׁ מְקֻדָּשׁ שֶׁאֵין הַיָּחִיד נֶאֱמָן עַל יְדֵי עַצְמוֹ וְאִי סָלְקָא דַעְתָּךְ דְּעֵד נַעֲשֶׂה דַּיָּן לְמָה לִי כֻּלֵּי הַאי לֵיתְבוּ בְּדֻכְתַּיְהוּ וְלִקַּדְּשׁוּ
אֲמַר לֵהּ אַף לְדִידִי קַשְׁיָא לִי וּשְׁאֵלְתֵּהּ לְרַב יִצְחָק בַּר שְׁמוּאֵל בַּר מָרְתָא וְרַב יִצְחָק לְרַב הוּנָא וְרַב הוּנָא לְחִיָּא בַּר רַב וְחִיָּא בַּר רַב לְרַב וַאֲמַר לְהוּ הַנַּח לְעֵדוּת הַחֹדֶשׁ דְּאוֹרָיְתָא וְקִיּוּם שְׁטָרוֹת דְּרַבָּנַן
אָמַר רַבִּי אַבָּא אָמַר רַב הוּנָא אָמַר רַב שְׁלֹשָׁה שֶׁיָּשְׁבוּ לְקַיֵּם אֶת הַשְּׁטָר וְקָרָא עַרְעָר עַל אֶחָד מֵהֶן עַד שֶׁלֹּא חָתְמוּ מְעִידִין עָלָיו וְחוֹתֵם מִשֶּׁחָתְמוּ אֵין מְעִידִין עָלָיו וְחוֹתֵם
עַרְעָר דְּמַאי אִי עַרְעָר דְּגַזְלָנוּתָא

 *** דף כב. *** 

תְּרֵי וּתְרֵי נִינְהוּ אִי עַרְעָר דִּפְגַם מִשְׁפָּחָה גִּלּוּי מִלְּתָא בְּעָלְמָא הוּא לְעוֹלָם אֵימָא לָךְ עַרְעָר דְּגַזְלָנוּתָא וְקָאָמְרִי הָנֵי יָדְעִינַן בֵּהּ דַּעֲבַד תְּשׁוּבָה
אָמַר רַבִּי זֵירָא הָא מִלְּתָא מֵרַבִּי אַבָּא שְׁמִעַ לִי וְאִי לָאו רַבִּי אַבָּא דְּמִן עַכּוֹ שְׁכַחְתַּהּ שְׁלֹשָׁה שֶׁיָּשְׁבוּ לְקַיֵּם אֶת הַשְּׁטָר וּמֵת אֶחָד מֵהֶם צְרִיכִין לְמִכְתַּב בְּמוֹתַב תְּלָתָא הֲוֵינָא וְחַד לֵיתוֹהִי
אָמַר רַב נַחְמָן בַּר יִצְחָק וְאִי כְּתַב בֵּהּ שְׁטָרָא דְּנַן נְפַק לִקְדָמַנָא בֵּי דִינָא תּוּ לָא צְרִיךְ וְדִלְמָא בֵּית דִּין חָצוּף הוּא וּכְדִשְׁמוּאֵל דְּאָמַר שְׁמוּאֵל שְׁנַיִם שֶׁדָּנוּ דִּינֵיהֶם דִּין אֶלָּא שֶׁנִּקְרָא בֵּית דִּין חָצוּף
דִּכְתִיב בֵּהּ בֵּי דִינָא דְּרַבַּנָא אָשֵׁי וְדִלְמָא רַבָּנַן דְּבֵי רַב אָשֵׁי כְּדִשְׁמוּאֵל סְבִירָא לְהוּ דִּכְתִיב בֵּהּ וְאָמַר לַנָא רַבַּנָא אָשֵׁי
מַתְנִי' הָאִשָּׁה שֶׁאָמְרָה אֵשֶׁת אִישׁ הָיִיתִי וּגְרוּשָׁה אֲנִי נֶאֱמֶנֶת שֶׁהַפֶּה שֶׁאָסַר הוּא הַפֶּה שֶׁהִתִּיר וְאִם יֵשׁ עֵדִים שֶׁהָיְתָה אֵשֶׁת אִישׁ וְהִיא אוֹמֶרֶת גְּרוּשָׁה אֲנִי אֵינָהּ נֶאֱמֶנֶת אָמְרָה נִשְׁבֵּיתִי וּטְהוֹרָה אֲנִי נֶאֱמֶנֶת שֶׁהַפֶּה שֶׁאָסַר הוּא הַפֶּה שֶׁהִתִּיר וְאִם יֵשׁ עֵדִים שֶׁנִּשְׁבֵּית וְהִיא אוֹמֶרֶת טְהוֹרָה אֲנִי אֵינָהּ נֶאֱמֶנֶת וְאִם מִשֶּׁנִּשֵּׂאת בָּאוּ עֵדִים הֲרֵי זוֹ לֹא תֵּצֵא
גְּמָ' אָמַר רַב אַסִּי מִנַּיִן לְהַפֶּה שֶׁאָסַר הוּא הַפֶּה שֶׁהִתִּיר מִן הַתּוֹרָה שֶׁנֶּאֱמַר אֶת בִּתִּי נָתַתִּי לָאִישׁ הַזֶּה לְאִשָּׁה לָאִישׁ אָסְרָה הַזֶּה הִתִּירָה
לְמָה לִי קְרָא סְבָרָא הִיא הוּא אַסְרַהּ וְהוּא שָׁרֵי לַהּ אֶלָּא כִּי אִצְטְרִיךְ קְרָא לְכִדְרַב הוּנָא אָמַר רַב דְּאָמַר רַב הוּנָא אָמַר רַב מִנַּיִן לָאָב שֶׁנֶּאֱמָן לֶאֱסֹר אֶת בִּתּוֹ מִן הַתּוֹרָה שֶׁנֶּאֱמַר אֶת בִּתִּי נָתַתִּי לָאִישׁ הַזֶּה לְמָה לִי
מִבְּעֵי לֵהּ לְכִדְתָנֵי רַבִּי יוֹנָה דְּתָנֵי רַבִּי יוֹנָה אֶת בִּתִּי נָתַתִּי לָאִישׁ הַזֶּה הַזֶּה וְלֹא לַיָּבָם
תָּנוּ רַבָּנַן הָאִשָּׁה שֶׁאָמְרָה אֵשֶׁת אִישׁ אֲנִי וְחָזְרָה וְאָמְרָה פְּנוּיָה אֲנִי נֶאֱמֶנֶת וְהָא שַׁוְּיַהּ לְנַפְשַׁהּ חֲתִיכָה דְּאִסּוּרָא אָמַר רָבָא בַּר רַב הוּנָא כְּגוֹן שֶׁנָּתְנָה אַמַּתְלָא לִדְבָרֶיהָ תַּנְיָא נָמֵי הָכִי אָמְרָה אֵשֶׁת אִישׁ אֲנִי וְחָזְרָה וְאָמְרָה פְּנוּיָה אֲנִי אֵינָהּ נֶאֱמֶנֶת וְאִם נָתְנָה אַמַּתְלָא לִדְבָרֶיהָ נֶאֱמֶנֶת
וּמַעֲשֶׂה נָמֵי בְּאִשָּׁה אַחַת גְּדוֹלָה שֶׁהָיְתָה גְּדוֹלָה בְּנוֹי וְקָפְצוּ עָלֶיהָ בְּנֵי אָדָם לְקַדְּשָׁהּ וְאָמְרָה לָהֶם מְקֻדֶּשֶׁת אֲנִי לְיָמִים עָמְדָה וְקִדְּשָׁה אֶת עַצְמָהּ אָמְרוּ לָהּ חֲכָמִים מָה רָאִיתָ לַעֲשׂוֹת כֵּן אָמְרָה לָהֶם בַּתְּחִלָּה שֶׁבָּאוּ עָלַי אֲנָשִׁים שֶׁאֵינָם מְהֻגָּנִים אָמַרְתִּי מְקֻדֶּשֶׁת אֲנִי עַכְשָׁו שֶׁבָּאוּ עָלַי אֲנָשִׁים מְהֻגָּנִים עָמַדְתִּי וְקִדַּשְׁתִּי אֶת עַצְמִי וְזוֹ הֲלָכָה הֶעֱלָה רַב אַחָא שַׂר הַבִּירָה לִפְנֵי חֲכָמִים בְּאוּשָׁא וְאָמְרוּ אִם נָתְנָה אַמַּתְלָא לִדְבָרֶיהָ נֶאֱמֶנֶת
בְּעָא מִנֵּהּ שְׁמוּאֵל מֵרַב אָמְרָה טְמֵאָה אֲנִי וְחָזְרָה וְאָמְרָה טְהוֹרָה אֲנִי מַהוּ אֲמַר לֵהּ אַף בְּזוֹ אִם נָתְנָה

 *** דף כב: *** 

אַמַּתְלָא לִדְבָרֶיהָ נֶאֱמֶנֶת תְּנָא מִנֵּהּ אַרְבָּעִים זִמְנִין וַאֲפִלּוּ הָכִי לָא עֲבַד שְׁמוּאֵל עוֹבָדָא בְּנַפְשֵׁהּ
תָּנוּ רַבָּנַן שְׁנַיִם אוֹמְרִים מֵת וּשְׁנַיִם אוֹמְרִים לֹא מֵת שְׁנַיִם אוֹמְרִים נִתְגָּרְשָׁה וּשְׁנַיִם אוֹמְרִים לֹא נִתְגָּרְשָׁה הֲרֵי זוֹ לֹא תִּנָּשֵׂא וְאִם נִשֵּׂאת לֹא תֵּצֵא רַבִּי מְנַחֵם בַּר יוֹסֵי אוֹמֵר תֵּצֵא אָמַר רַבִּי מְנַחֵם בַּר יוֹסֵי אֵימָתַי אֲנִי אוֹמֵר תֵּצֵא בִּזְמַן שֶׁבָּאוּ עֵדִים וְאַחַר כָּךְ נִשֵּׂאת אֲבָל נִשֵּׂאת וְאַחַר כָּךְ בָּאוּ עֵדִים לֹא תֵּצֵא
מִכְּדֵי תְּרֵי וּתְרֵי נִינְהוּ הַבָּא עָלֶיהָ בְּאָשָׁם תָּלוּי קָאֵי אָמַר רַב שֵׁשֶׁת כְּגוֹן שֶׁנִּשֵּׂאת לְאֶחָד מֵעֵדֶיהָ הִיא גּוּפַהּ בְּאָשָׁם תָּלוּי קָיְמָא בְּאוֹמֶרֶת בָּרִי לִי
אָמַר רַבִּי יוֹחָנָן שְׁנַיִם אוֹמְרִים מֵת וּשְׁנַיִם אוֹמְרִים לֹא מֵת הֲרֵי זוֹ לֹא תִּנָּשֵׂא וְאִם נִשֵּׂאת לֹא תֵּצֵא שְׁנַיִם אוֹמְרִים נִתְגָּרְשָׁה וּשְׁנַיִם אוֹמְרִים לֹא נִתְגָּרְשָׁה הֲרֵי זוֹ לֹא תִּנָּשֵׂא וְאִם נִשֵּׂאת תֵּצֵא
מַאי שְׁנָא רֵישָׁא וּמַאי שְׁנָא סֵיפָא אָמַר אַבָּיֵי תַּרְגְּמַהּ בְּעֵד אֶחָד עֵד אֶחָד אוֹמֵר מֵת הֵימְנוּהוּ רַבָּנַן כְּבֵי תְרֵי וְכִדְעֻלָּא דְּאָמַר עֻלָּא כׇּל מָקוֹם שֶׁהֶאֱמִינָה תּוֹרָה עֵד אֶחָד הֲרֵי כָּאן שְׁנַיִם וְהַאי דְּקָאָמַר לֹא מֵת הָוֵה לֵהּ חַד וְאֵין דְּבָרָיו שֶׁל אֶחָד בִּמְקוֹם שְׁנַיִם
אִי הָכִי אֲפִלּוּ לְכַתְּחִלָּה נָמֵי מִשּׁוּם דְּרַב אַסִּי דְּאָמַר רַב אַסִּי הָסֵר מִמְּךָ עִקְּשׁוּת פֶּה וּלְזוּת שְׂפָתַיִם הַרְחֵק מִמֶּךָּ
סֵיפָא עֵד אֶחָד אוֹמֵר נִתְגָּרְשָׁה וְעֵד אֶחָד אוֹמֵר לֹא נִתְגָּרְשָׁה תַּרְוַיְהוּ בְּאֵשֶׁת אִישׁ קָמַסְהֲדִי וְהַאי דְּקָאָמַר נִתְגָּרְשָׁה הָוֵה לֵהּ חַד וְאֵין דְּבָרָיו שֶׁל אֶחָד בִּמְקוֹם שְׁנַיִם
רָבָא אָמַר לְעוֹלָם תְּרֵי וּתְרֵי נִינְהוּ וְרָאָה רַבִּי יוֹחָנָן דְּבָרָיו שֶׁל רַבִּי מְנַחֵם בַּר יוֹסֵי בְּגֵרוּשִׁין וְלֹא רָאָה בְּמִיתָה מַאי טַעְמָא מִיתָה אֵינָהּ יְכוֹלָה מַכְחַשְׁתּוֹ גֵּרוּשִׁין יְכוֹלָה מַכְחַשְׁתּוֹ
וּמִי חֲצִיפָה כֻּלֵּי הַאי וְהָאָמַר רַב הַמְנוּנָא הָאִשָּׁה שֶׁאָמְרָה לְבַעְלָהּ גֵּרַשְׁתַּנִי נֶאֱמֶנֶת חֲזָקָה אֵין אִשָּׁה מְעִזָּה פָּנֶיהָ בִּפְנֵי בַּעְלָהּ הָנֵי מִלֵּי הֵיכָא דְּלֵיכָּא עֵדִים דְּקָא מְסַיְּעִי לַהּ אֲבָל הֵיכָא דְּאִכָּא עֵדִים דְּקָא מְסַיְּעִי לַהּ מְעִזָּה וּמְעִזָּה
רַב אַסִּי אָמַר כְּגוֹן דְּאָמְרִי עֵדִים עַכְשָׁו מֵת עַכְשָׁו גֵּרְשָׁהּ מִיתָה לֵיכָּא לְבָרוּרַהּ גֵּרוּשִׁין אִכָּא לְבָרוּרַהּ דְּאָמְרִינַן לָהּ אִם אִיתָא דְּהָכִי הֲוָה אַחֲזִי לַן גִּטִּיךְ
תָּנוּ רַבָּנַן שְׁנַיִם אוֹמְרִים נִתְקַדְּשָׁה וּשְׁנַיִם אוֹמְרִים לֹא נִתְקַדְּשָׁה הֲרֵי זוֹ לֹא תִּנָּשֵׂא וְאִם נִשֵּׂאת לֹא תֵּצֵא שְׁנַיִם אוֹמְרִים נִתְגָּרְשָׁה וּשְׁנַיִם אוֹמְרִים לֹא נִתְגָּרְשָׁה הֲרֵי זוֹ לֹא תִּנָּשֵׂא וְאִם נִשֵּׂאת תֵּצֵא

 *** דף כג. *** 

מַאי שְׁנָא רֵישָׁא וּמַאי שְׁנָא סֵיפָא
אָמַר אַבָּיֵי תַּרְגְּמַהּ בְּעֵד אֶחָד עֵד אֶחָד אוֹמֵר נִתְקַדְּשָׁה וְעֵד אֶחָד אוֹמֵר לֹא נִתְקַדְּשָׁה תַּרְוַיְהוּ בִּפְנוּיָה קָמַסְהֲדִי וְהַאי דְּקָאָמַר נִתְקַדְּשָׁה הֲוָה לֵהּ חַד וְאֵין דְּבָרָיו שֶׁל אֶחָד בִּמְקוֹם שְׁנַיִם
סֵיפָא עֵד אֶחָד אוֹמֵר נִתְגָּרְשָׁה וְעֵד אֶחָד אוֹמֵר לֹא נִתְגָּרְשָׁה תַּרְוַיְהוּ בְּאֵשֶׁת אִישׁ קָמַסְהֲדִי וְהַאי דְּקָאָמַר נִתְגָּרְשָׁה הָוֵה לֵהּ חַד וְאֵין דְּבָרָיו שֶׁל אֶחָד בִּמְקוֹם שְׁנַיִם
רַב אָשֵׁי אָמַר לְעוֹלָם תְּרֵי וּתְרֵי וְאֵפוֹךְ שְׁנַיִם אוֹמְרִים רְאִינוּהָ שֶׁנִּתְקַדְּשָׁה וּשְׁנַיִם אוֹמְרִים לֹא רְאִינוּהָ שֶׁנִּתְקַדְּשָׁה הֲרֵי זוֹ לֹא תִּנָּשֵׂא וְאִם נִשֵּׂאת תֵּצֵא
פְּשִׁיטָא לֹא רְאִינוּהָ אֵינָהּ רְאָיָה לָא צְרִיכָא דְּדָיְרִי בְּחָצֵר אֶחָד מַהוּ דְּתֵימָא אִם אִיתָא דְּנִתְקַדְּשָׁה קָלָא אִית לַהּ לְמִלְּתָא קָא מַשְׁמַע לַן דְּעָבְדִי אִינָשֵׁי דִּמְקַדְּשִׁי בְּצִנְעָא
סֵיפָא שְׁנַיִם אוֹמְרִים רְאִינוּהָ שֶׁנִּתְגָּרְשָׁה וּשְׁנַיִם אוֹמְרִים לֹא רְאִינוּהָ שֶׁנִּתְגָּרְשָׁה הֲרֵי זוֹ לֹא תִּנָּשֵׂא וְאִם נִשֵּׂאת לֹא תֵּצֵא מַאי קָא מַשְׁמַע לַן אַף עַל גַּב דְּדָיְרִי בְּחָצֵר אֶחָד הַיְנוּ הָךְ
מַהוּ דְּתֵימָא גַּבֵּי קִדּוּשִׁין הוּא דַּעֲבִידִי אִינָשֵׁי דִּמְקַדְּשִׁי בְּצִנְעָא אֲבָל גַּבֵּי גֵרוּשִׁין אִם אִיתָא דְּאִגָּרְשָׁא קָלָא אִית לַהּ לְמִלְּתָא קָא מַשְׁמַע לַן דַּעֲבִידִי אִינָשֵׁי דִּמְקַדְּשִׁי וְדִמְגָרְשִׁי בְּצִנְעָא
וְאִם מִשֶּׁנִּשֵּׂאת בָּאוּ עֵדִים לֹא תֵּצֵא כּוּ' רַבִּי אוֹשַׁעְיָא מַתְנֵי לַהּ אַרֵישָׁא רַבָּה בַּר אָבִין מַתְנֵי לַהּ אַסֵּיפָא
מַאן דְּמַתְנֵי לַהּ אַרֵישָׁא כׇּל שֶׁכֵּן אַסֵּיפָא דְּבִשְׁבוּיָה הֵקֵלּוּ וּמַאן דְּמַתְנֵי לַהּ אַסֵּיפָא אֲבָל אַרֵישָׁא לָא
לֵימָא בִּדְרַב הַמְנוּנָא קָמִפַּלְגִי דְּמַאן דְּמַתְנֵי לַהּ אַרֵישָׁא אִית לֵהּ דְּרַב הַמְנוּנָא וּמַאן דְּמַתְנֵי לַהּ אַסֵּיפָא לֵית לֵהּ דְּרַב הַמְנוּנָא
לָא דְּכֻלֵּי עָלְמָא אִית לְהוּ דְּרַב הַמְנוּנָא וְהָכָא בְּהָא קָמִפַּלְגִי דְּמָר סָבַר כִּי אִתְּמַר דְּרַב הַמְנוּנָא בְּפָנָיו אֲבָל שֶׁלֹּא בְּפָנָיו מְעִזָּה וּמָר סָבַר שֶׁלֹּא בְּפָנָיו נָמֵי אֵינָהּ מְעִזָּה
וְאִם מִשֶּׁנִּשֵּׂאת בָּאוּ עֵדִים וְכוּ' אָמַר אֲבוּהּ דִּשְׁמוּאֵל לֹא נִשֵּׂאת נִשֵּׂאת מַמָּשׁ אֶלָּא כֵּוָן שֶׁהִתִּירוּהָ לִנָּשֵׂא אַף עַל פִּי שֶׁלֹּא נִשֵּׂאת וְהָא לֹא תֵּצֵא קָתָנֵי לֹא תֵּצֵא מֵהֶתֵּירָהּ הָרִאשׁוֹן
תָּנוּ רַבָּנַן אָמְרָה נִשְׁבֵּיתִי וּטְהוֹרָה אֲנִי וְיֵשׁ לִי עֵדִים שֶׁטְּהוֹרָה אֲנִי אֵין אוֹמְרִים נַמְתִּין עַד שֶׁיָּבֹאוּ עֵדִים אֶלָּא מַתִּירִין אוֹתָהּ מִיָּד הִתִּירוּהָ לִנָּשֵׂא וְאַחַר כָּךְ בָּאוּ עֵדִים וְאָמְרוּ לֹא יָדַעְנוּ הֲרֵי זוֹ לֹא תֵּצֵא וְאִם בָּאוּ עֵדֵי טֻמְאָה אֲפִלּוּ יֵשׁ לָהּ כַּמָּה בָּנִים תֵּצֵא
הָנֵי שְׁבוּיָתָא דְּאָתְיָן לִנְהַרְדְּעָא אוֹתֵב אֲבוּהּ דִּשְׁמוּאֵל נָטוֹרֵי בַּהֲדַיְהוּ אֲמַר לֵהּ שְׁמוּאֵל וְעַד הָאִדָּנָא מַאן נַטְרִינְהוּ אֲמַר לֵהּ אִלּוּ בְּנָתָךְ הָוְיָן מִי הֲוֵית מְזַלְזֵל בְּהוּ כֻּלֵּי הַאי
הֲוַאי כִּשְׁגָגָה שֶׁיֹּצָא מִלִּפְנֵי הַשַּׁלִּיט וְאִשְׁתַּבְיָן בְּנָתֵהּ דְּמָר שְׁמוּאֵל וְאַסְּקִינְהוּ לְאַרְעָא דְיִשְׂרָאֵל אוֹקְמָן לְשָׁבוֹיִינְהִי מֵאַבָּרַאי וְעָיְלִי [אִינְהִי] לְבֵי מִדְרְשָׁא דְּרַבִּי חֲנִינָא הָא אֲמַרָה נִשְׁבֵּיתִי וּטְהוֹרָה אֲנִי וְהָא אֲמַרָה נִשְׁבֵּיתִי וּטְהוֹרָה אֲנִי שְׁרִינְהוּ
סוֹף עוּל אֲתוֹ שָׁבוֹיִינְהוּ אָמַר רַבִּי חֲנִינָא בְּנָן דְּמוֹרְיָן אִנּוּן אִגַּלַּאי מִלְּתָא דִּבְנָתֵהּ דְּמָר שְׁמוּאֵל הַוְיָן
אֲמַר לֵהּ רַבִּי חֲנִינָא לְרַב שֶׁמֶן בַּר אַבָּא פּוֹק אִטַּפַּל בְּקָרִיבָתָךְ אֲמַר לֵהּ לְרַבִּי חֲנִינָא וְהָאִיכָּא עֵדִים בִּמְדִינַת הַיָּם הַשְׁתָּא מִיהַת לֵיתַנְהוּ קַמַּן עֵדִים בְּצַד אִסְתָּן וְתֵאָסֵר טַעְמָא דְּלָא אֲתוֹ עֵדִים הָא אֲתוֹ עֵדִים מִתַּסְרָא
וְהָאָמַר אֲבוּהּ דִּשְׁמוּאֵל כֵּוָן שֶׁהִתִּירוּהָ לִנָּשֵׂא אַף עַל פִּי שֶׁלֹּא נִשֵּׂאת אָמַר רַב אָשֵׁי עֵדֵי טֻמְאָה אִתְּמַר

 *** דף כג: *** 

מַתְנִי' שְׁתֵּי נָשִׁים שֶׁנִּשְׁבּוּ זֹאת אוֹמֶרֶת נִשְׁבֵּיתִי וּטְהוֹרָה אֲנִי וְזֹאת אוֹמֶרֶת נִשְׁבֵּיתִי וּטְהוֹרָה אֲנִי אֵינָן נֶאֱמָנוֹת וּבִזְמַן שֶׁהֵן מְעִידוֹת זוֹ אֶת זוֹ הֲרֵי אֵלּוּ נֶאֱמָנוֹת
גְּמָ' תָּנוּ רַבָּנַן אֲנִי טְמֵאָה וַחֲבֶרְתִּי טְהוֹרָה נֶאֱמֶנֶת אֲנִי טְהוֹרָה וַחֲבֶרְתִּי טְמֵאָה אֵינָהּ נֶאֱמֶנֶת אֲנִי וַחֲבֶרְתִּי טְמֵאָה נֶאֱמֶנֶת עַל עַצְמָהּ וְאֵינָהּ נֶאֱמֶנֶת עַל חֲבֶרְתָּהּ אֲנִי וַחֲבֶרְתִּי טְהוֹרָה נֶאֱמֶנֶת עַל חֲבֶרְתָּהּ וְאֵינָהּ נֶאֱמֶנֶת עַל עַצְמָהּ
אָמַר מָר אֲנִי טְהוֹרָה וַחֲבֶרְתִּי טְמֵאָה אֵינָהּ נֶאֱמֶנֶת הֵיכִי דָמֵי אִי דְּלֵיכָּא עֵדִים עַל עַצְמָהּ אַמַּאי לָא מְהֵימְנָא נִשְׁבֵּיתִי וּטְהוֹרָה אֲנִי קָאָמְרָה אֶלָּא פְּשִׁיטָא דְּאִכָּא עֵדִים
אֵימָא מְצִיעֲתָא אֲנִי וַחֲבֶרְתִּי טְמֵאָה נֶאֱמֶנֶת עַל עַצְמָהּ וְאֵינָהּ נֶאֱמֶנֶת עַל חֲבֶרְתָּהּ וְאִי דְּאִכָּא עֵדִים אַמַּאי לָא מְהֵימְנָא אֶלָּא פְּשִׁיטָא דְּלֵיכָּא עֵדִים
אֵימָא סֵיפָא אֲנִי וַחֲבֶרְתִּי טְהוֹרָה נֶאֱמֶנֶת עַל חֲבֶרְתָּהּ וְאֵינָהּ נֶאֱמֶנֶת עַל עַצְמָהּ וְאִי דְּלֵיכָּא עֵדִים אַעַצְמָהּ אַמַּאי לָא מְהֵימְנָא אֶלָּא פְּשִׁיטָא דְּאִכָּא עֵדִים
רֵישָׁא וְסֵיפָא דְּאִכָּא עֵדִים מְצִיעֲתָא דְּלֵיכָּא עֵדִים אָמַר אַבָּיֵי אִין רֵישָׁא וְסֵיפָא דְּאִכָּא עֵדִים מְצִיעֲתָא דְּלֵיכָּא עֵדִים
רַב פָּפָּא אָמַר כֻּלָּהּ דְּאִכָּא עֵדִים וְאִכָּא עֵד אֶחָד דְּקָא אָפֵךְ אָמְרָה אֲנִי טְמֵאָה וַחֲבֶרְתִּי טְהוֹרָה וְאָמַר לַהּ עֵד אֶחָד אַתְּ טְהוֹרָה וַחֲבֶרְתֵּךְ טְמֵאָה אִיהִי שַׁוִּיתַהּ לְנַפְשַׁהּ חֲתִיכָה דְּאִסּוּרָא חֲבֶרְתָּהּ מִשְׁתַּרְיָא אַפֻּמָּא דִידַהּ
אֲנִי טְהוֹרָה וַחֲבֶרְתִּי טְמֵאָה וְאָמַר לָהּ עֵד אֶחָד אַתְּ טְמֵאָה וַחֲבֶרְתְּךָ טְהוֹרָה אִיהִי כֵּוָן דְּאִכָּא עֵדִים לָאו כָּל כְּמִינַהּ חֲבֶרְתַּהּ מִשְׁתַּרְיָא אַפֻּמָּא דְעֵד
אֲנִי וַחֲבֶרְתִּי טְמֵאָה וְאָמַר לַהּ עֵד אֶחָד אַתְּ וַחֲבֶרְתֵּךְ טְהוֹרָה אִיהִי שַׁוִּיתַהּ לְנַפְשַׁהּ חֲתִיכָה דְּאִסּוּרָא חֲבֶרְתַּהּ מִשְׁתַּרְיָא אַפֻּמָּא דְעֵד הָא תּוּ לְמָה לִי הַיְנוּ רֵישָׁא
מַהוּ דְּתֵימָא הָנֵי תַּרְוַיְהוּ טְהוֹרוֹת נִינְהוּ וְהַאי דְּקָאָמְרָה הָכִי תָּמוֹת נַפְשִׁי עִם פְּלִשְׁתִּים הִיא דְּקָא עָבְדָה קָא מַשְׁמַע לַן
אֲנִי וַחֲבֶרְתִּי טְהוֹרָה וְאָמַר לָהּ עֵד אֶחָד אַתְּ וַחֲבֶרְתֵּךְ טְמֵאָה אִיהִי כֵּוָן דְּאִכָּא עֵדִים לָאו כָּל כְּמִנַּהּ חֲבֶרְתַּהּ מִשְׁתַּרְיָא אַפֻּמָּא דִידַהּ הָא תּוּ לְמָה לִי הַיְנוּ רֵישָׁא דְרֵישָׁא
מַהוּ דְּתֵימָא כִּי מְהֵימְנָא בְּמָקוֹם דְּפָסְלָה נַפְשַׁהּ אֲבָל בְּמָקוֹם דְּמַכְשְׁרָא נַפְשַׁהּ אֵימָא לָא מְהֵימְנָא קָא מַשְׁמַע לַן
מַתְנִי' וְכֵן שְׁנֵי אֲנָשִׁים זֶה אוֹמֵר כֹּהֵן אֲנִי וְזֶה אוֹמֵר כֹּהֵן אֲנִי אֵינָן נֶאֱמָנִין וּבִזְמַן שֶׁהֵן מְעִידִין זֶה אֶת זֶה הֲרֵי אֵלּוּ נֶאֱמָנִין רַבִּי יְהוּדָה אוֹמֵר אֵין מַעֲלִין לִכְהֻנָּה עַל פִּי עֵד אֶחָד אָמַר רַבִּי אֶלְעָזָר אֵימָתַי בִּמְקוֹם שֶׁיֵּשׁ עוֹרְרִין אֲבָל בִּמְקוֹם שֶׁאֵין עוֹרְרִין מַעֲלִין לִכְהֻנָּה עַל פִּי עֵד אֶחָד רַבָּן שִׁמְעוֹן בֶּן גַּמְלִיאֵל אוֹמֵר מִשּׁוּם רַבִּי שִׁמְעוֹן בֶּן הַסְּגָן מַעֲלִין לִכְהֻנָּה עַל פִּי עֵד אֶחָד
גְּמָ' כֹּל הָנֵי לְמָה לִי צְרִיכִי דְּאִי תְּנָא מוֹדֶה רַבִּי יְהוֹשֻׁעַ מִשּׁוּם דְּאִכָּא דְּרָרָא דְמָמוֹנָא אֲבָל עֵדִים דְּלֵיכָּא דְּרָרָא דְמָמוֹנָא אֵימָא לָא
וְאִי תְּנָא עֵדִים מִשּׁוּם דִּלְעָלְמָא אֲבָל אִיהוּ דִּלְנַפְשֵׁהּ

 *** דף כד. *** 

אֵימָא לָא
וְאִי אַשְׁמְעִינַן הָנֵי תַּרְתֵּי מִשּׁוּם דְּמָמוֹנָא אֲבָל אֵשֶׁת אִישׁ דְּאִסּוּרָא אֵימָא לָא
נִשְׁבֵּיתִי וּטְהוֹרָה אֲנִי לְמָה לִי מִשּׁוּם דְּקָא בָּעֵי לְמִתְנֵי וְאִם מִשֶּׁנִּשֵּׂאת בָּאוּ עֵדִים הֲרֵי זוֹ לֹא תֵּצֵא
הָנִיחָא לְמַאן דְּמַתְנֵי לַהּ אַסֵּיפָא אֶלָּא לְמַאן דְּמַתְנֵי לַהּ אַרֵישָׁא מַאי אִכָּא לְמֵימַר מִשּׁוּם דְּקָא בָּעֵי לְמִתְנֵי שְׁתֵּי נָשִׁים שֶׁנִּשְׁבּוּ
וּשְׁתֵּי נָשִׁים שֶׁנִּשְׁבּוּ לְמָה לִי מַהוּ דְּתֵימָא נֵחוּשׁ לְגוֹמְלִין קָמַשְׁמַע לַן
וְכֵן שְׁנֵי אֲנָשִׁים לְמָה לִי מִשּׁוּם דְּקָא בָּעֵי לְמִתְנֵי פְּלוּגְתָּא דְּרַבִּי יְהוּדָה וְרַבָּנַן
תָּנוּ רַבָּנַן אֲנִי כֹּהֵן וַחֲבֵרִי כֹּהֵן נֶאֱמָן לְהַאֲכִילוֹ בִּתְרוּמָה וְאֵינוֹ נֶאֱמָן לְהַשִּׂיאוֹ אִשָּׁה עַד שֶׁיְּהוּ שְׁלֹשָׁה שְׁנַיִם מְעִידִין עַל זֶה וּשְׁנַיִם מְעִידִין עַל זֶה רַבִּי יְהוּדָה אוֹמֵר אַף אֵינוֹ נֶאֱמָן לְהַאֲכִילוֹ בִּתְרוּמָה עַד שֶׁיְּהוּ שְׁלֹשָׁה שְׁנַיִם מְעִידִין עַל זֶה וּשְׁנַיִם מְעִידִין עַל זֶה
לְמֵימְרָא דְּרַבִּי יְהוּדָה חָיֵשׁ לְגוֹמְלִין וְרַבָּנַן לָא חָיְשִׁי לְגוֹמְלִין וְהָא אִפְּכָא שָׁמְעִינַן לְהוּ דִּתְנַן הַחַמָּרִין שֶׁנִּכְנְסוּ לָעִיר וְאָמַר אֶחָד מֵהֶן שֶׁלִּי חָדָשׁ וְשֶׁל חֲבֵרִי יָשָׁן שֶׁלִּי אֵינוֹ מְתֻקָּן וְשֶׁל חֲבֵרִי מְתֻקָּן אֵינוֹ נֶאֱמָן רַבִּי יְהוּדָה אוֹמֵר נֶאֱמָן
אָמַר רַב אַדָּא בַּר אַהֲבָה אָמַר רַב מֻחְלֶפֶת הַשִּׁיטָה אַבָּיֵי אָמַר לְעוֹלָם לָא תֵּיפוֹךְ בִּדְמַאי הֵקֵלּוּ רֹב עַמֵּי הָאָרֶץ מְעַשְּׂרִין הֵן
אָמַר רָבָא דְּרַבִּי יְהוּדָה אַדְּרַבִּי יְהוּדָה קַשְׁיָא דְּרַבָּנַן אַדְּרַבָּנַן לָא קַשְׁיָא אֶלָּא דְּרַבִּי יְהוּדָה אַדְּרַבִּי יְהוּדָה לָא קַשְׁיָא כִּדְשַׁנֵּינַן דְּרַבָּנַן אַדְּרַבָּנַן לָא קַשְׁיָא כִּדְאָמַר רַבִּי חָמָא בַּר עֻקְבָא בְּשֶׁכְּלֵי אֻמָּנוּתוֹ בְּיָדוֹ

 *** דף כד: *** 

הָכָא נָמֵי בְּשֶׁכְּלֵי אֻמָּנוּתוֹ בְּיָדוֹ
וְהֵיכָא אִתְּמַר דְּרַבִּי חָמָא בַּר עֻקְבָא אַהָא דִּתְנַן הַקַּדָּר שֶׁהִנִּיחַ קְדֵרוֹתָיו וְיָרַד לִשְׁתּוֹת (מַיִם מִן הַיְאֹר) הַפְּנִימִיּוֹת טְהוֹרוֹת וְהַחִיצוֹנוֹת טְמֵאוֹת
וְהָתַנְיָא אֵלּוּ וָאֵלּוּ טְמֵאוֹת אָמַר רַבִּי חָמָא בַּר עֻקְבָא בְּשֶׁכְּלֵי אֻמָּנוּתוֹ בְּיָדוֹ מִפְּנֵי שֶׁיַּד הַכֹּל מְמַשְׁמֶשֶׁת בָּהֶן
וְהָתַנְיָא אֵלּוּ וָאֵלּוּ טְהוֹרוֹת אָמַר רַבִּי חָמָא בַּר עֻקְבָא בְּשֶׁאֵין כְּלֵי אֻמָּנוּתוֹ בְּיָדוֹ
וְאֶלָּא הָא דִּתְנַן הַפְּנִימִיּוֹת טְהוֹרוֹת וְהַחִיצוֹנוֹת טְמֵאוֹת הֵיכִי מַשְׁכַּחַתְּ לַהּ
דִּסְמִיכָא לִרְשׁוּת הָרַבִּים וּמִשּׁוּם חִפּוּפֵי רְשׁוּת הָרַבִּים
וְאִיבָּעֵית אֵימָא רַבִּי יְהוּדָה וְרַבָּנַן בְּמַעֲלִין מִתְּרוּמָה לְיֻחֲסִין קָמִפַּלְגִי
אִבַּעְיָא לְהוּ מַהוּ לְהַעֲלוֹת מִשְּׁטָרוֹת לְיֻחֲסִין הֵיכִי דָּמֵי אִלֵּימָא דִּכְתִיב בֵּהּ אֲנִי פְּלוֹנִי כֹּהֵן חָתַמְתִּי עֵד מַאן קָא מַסְהֵד עִלָּוֵהּ
לָא צְרִיכָא דִּכְתִיב בֵּהּ אֲנִי פְּלוֹנִי כֹּהֵן לָוִיתִי מָנֶה מִפְּלוֹנִי וַחֲתִימוּ סָהֲדִי מַאי אַמָּנֶה שֶׁבַּשְּׁטָר קָא מַסְהֲדִי אוֹ דִלְמָא אַכֻּלַּהּ מִלְּתָא קָא מַסְהֲדִי רַב הוּנָא וְרַב חִסְדָּא חַד אָמַר מַעֲלִין וְחַד אָמַר אֵין מַעֲלִין
אִבַּעְיָא לְהוּ מַהוּ לְהַעֲלוֹת מִנְּשִׂיאוּת כַּפַּיִם לְיֻחֲסִין תִּבְּעֵי לְמַאן דְּאָמַר מַעֲלִין מִתְּרוּמָה לְיֻחֲסִין וְתִבְּעֵי לְמַאן דְּאָמַר אֵין מַעֲלִין
תִּבְּעֵי לְמַאן דְּאָמַר מַעֲלִין הָנֵי מִלֵּי תְּרוּמָה דַּעֲוֹן מִיתָה הִיא אֲבָל נְשִׂיאוּת כַּפַּיִם דְּאִסּוּר עֲשֵׂה לָא אוֹ דִלְמָא לָא שְׁנָא
תִּבְּעֵי לְמַאן דְּאָמַר אֵין מַעֲלִין הָנֵי מִלֵּי תְּרוּמָה דְּמִתְאַכְלָא בְּצִנְעָא אֲבָל נְשִׂיאוּת כַּפַּיִם דִּבְפַרְהֶסְיָא אִי לָאו כֹּהֵן הוּא כֻּלֵּי הַאי לָא מַחְצִיף אִינָשׁ נַפְשֵׁהּ אוֹ דִלְמָא לָא שְׁנָא
רַב חִסְדָּא וְרַבִּי אֲבִינָא חַד אָמַר מַעֲלִין וְחַד אָמַר אֵין מַעֲלִין אֲמַר לֵהּ רַב נַחְמָן בַּר יִצְחָק לְרָבָא מַהוּ לְהַעֲלוֹת מִנְּשִׂיאוּת כַּפַּיִם לְיוּחֲסִין אֲמַר לֵהּ פְּלֻגְתָּא דְּרַב חִסְדָּא וְרַבִּי אֲבִינָא
הִלְכְתָא מַאי אֲמַר לֵהּ אֲנָא מַתְנִיתָא יָדַעְנָא דְּתַנְיָא רַבִּי יוֹסֵי אוֹמֵר גְּדוֹלָה חֲזָקָה שֶׁנֶּאֱמַר וּמִבְּנֵי הַכֹּהֲנִים בְּנֵי חֳבַיָּה בְּנֵי הַקּוֹץ בְּנֵי בַרְזִלַּי אֲשֶׁר לָקַח מִבְּנוֹת בַּרְזִלַּי הַגִּלְעָדִי אִשָּׁה וַיִּקָּרֵא עַל שְׁמָם אֵלֶּה בִּקְשׁוּ כְתָבָם הַמִּתְיַחְשִׂים וְלֹא נִמְצָאוּ וַיְגֹאֲלוּ מִן הַכְּהֻנָּה וַיֹּאמֶר הַתִּרְשָׁתָא לָהֶם אֲשֶׁר לֹא יֹאכְלוּ מִקֹּדֶשׁ הַקֳּדָשִׁים עַד עֲמֹד כֹּהֵן לְאוּרִים וְתֻמִּים
אָמַר לָהֶם הֲרֵי אַתֶּם בְּחֶזְקַתְכֶם בַּמֶּה הֱיִיתֶם אוֹכְלִים בַּגּוֹלָה בְּקׇדְשֵׁי הַגְּבוּל אַף כָּאן בְּקׇדְשֵׁי הַגְּבוּל וְאִי סָלְקָא דַעְתָּךְ מַעֲלִין מִנְּשִׂיאוּת כַּפַּיִם לְיֻחֲסִין הָנֵי כֵּוָן דְּפָרְסִי יְדַיְהוּ אָתֵי לְאַסּוֹקִינְהוּ
שָׁאנֵי הָכָא דְּרִיעַ חֶזְקַיְהוּ דְּאִי לָא תֵּימָא הָכִי לְמַאן דְּאָמַר מַעֲלִין מִתְּרוּמָה לְיֻחֲסִין כֵּוָן דְּאָכְלִי בִּתְרוּמָה אָתֵי לְאַסּוֹקִינְהוּ אֶלָּא לָאו מִשּׁוּם דְּרִיעַ חֶזְקַיְהוּ

 *** דף כה. *** 

וְאֶלָּא מַאי גְּדוֹלָה חֲזָקָה מֵעִקָּרָא אֲכוּל בִּתְרוּמָה דְּרַבָּנַן הַשְׁתָּא אֲכוּל בִּתְרוּמָה דְּאוֹרָיְתָא
וְאִי בָּעֵית אֵימָא הַשְׁתָּא נָמֵי בִּתְרוּמָה דְּרַבָּנַן אֲכוּל בִּתְרוּמָה דְּאוֹרָיְיתָא לָא אֲכוּל וְכִי מַסְּקִינַן מִתְּרוּמָה לְיֻחֲסִין בִּתְרוּמָה דְּאוֹרָיְתָא בִּתְרוּמָה דְּרַבָּנַן לָא מַסְּקִינַן וְאֶלָּא מַאי גְּדוֹלָה חֲזָקָה דְּאַף עַל גַּב דְּאִכָּא לְמִגְזַר מִשּׁוּם תְּרוּמָה דְּאוֹרָיְיתָא לָא גָּזְרִינַן
וּבַתְּרוּמָה דְּאוֹרָיְיתָא לָא אֲכוּל וְהָא כְּתִיב אֲשֶׁר לֹא יֹאכְלוּ מִקֹּדֶשׁ הַקֳּדָשִׁים מִקֹּדֶשׁ הַקֳּדָשִׁים הוּא דְּלָא אֲכוּל הָא בִּתְרוּמָה דְּאוֹרָיְתָא אֲכוּל
הָכִי קָאָמַר לָא בְּמִדֵּי דְּאִקְּרִי קֹדֶשׁ דִּכְתִיב וְכׇל זָר לֹא יֹאכַל קֹדֶשׁ וְלָא בְּמִדֵּי דְּאִקְּרִי קָדָשִׁים דִּכְתִיב וּבַת כֹּהֵן כִּי תִהְיֶה לְאִישׁ זָר הִיא בִּתְרוּמַת הַקֳּדָשִׁים לֹא תֹאכֵל וְאָמַר מָר בְּמוּרָם מִן הַקֳּדָשִׁים לֹא תֹאכֵל
תָּא שְׁמַע חֲזָקָה לִכְהֻנָּה נְשִׂיאוּת כַּפַּיִם בְּבָבֶל וַאֲכִילַת חַלָּה בְּסוּרְיָא וְחִלּוּק מַתָּנוֹת בִּכְרַכִּין קָתָנֵי מִיהַת נְשִׂיאוּת כַּפַּיִם מַאי לָאו לְיֻחֲסִין לָא לִתְרוּמָה
וְהָא דֻּמְיָא דַּאֲכִילַת חַלָּה קָתָנֵי מָה אֲכִילַת חַלָּה לְיֻחֲסִין אַף נְשִׂיאוּת כַּפַּיִם לְיֻחֲסִין לָא אֲכִילַת חַלָּה גּוּפַהּ לִתְרוּמָה קָסָבַר חַלָּה בִּזְמַן הַזֶּה דְּרַבָּנַן וּתְרוּמָה דְּאוֹרָיְתָא וּמַסְּקִינַן מֵחַלָּה דְּרַבָּנַן לִתְרוּמָה דְּאוֹרָיְתָא וְכִדְאָפֵךְ לְהוּ רַב הוּנָא בְּרֵהּ דְּרַב יְהוֹשֻׁעַ לְרַבָּנַן
תָּא שְׁמַע חֲזָקָה לִכְהֻנָּה נְשִׂיאוּת כַּפַּיִם וְחִלּוּק גֳּרָנוֹת בְּאֶרֶץ יִשְׂרָאֵל וּבְסוּרְיָא וּבְכׇל מָקוֹם שֶׁשְּׁלוּחֵי רֹאשׁ חֹדֶשׁ מַגִּיעִין נְשִׂיאוּת כַּפַּיִם רְאָיָה אֲבָל לֹא חִלּוּק גֳּרָנוֹת
וּבָבֶל כְּסוּרְיָא רַבָּן שִׁמְעוֹן בֶּן גַּמְלִיאֵל אוֹמֵר אַף אֲלֶכְּסַנְדְּרִיָּא שֶׁל מִצְרַיִם בָּרִאשׁוֹנָה מִפְּנֵי שֶׁבֵּית דִּין קְבוּעִין שָׁם
קָתָנֵי מִיהַת נְשִׂיאוּת כַּפַּיִם מַאי לָאו לְיֻחֲסִין לָא לְחַלָּה הָא דֻּמְיָא דְּחִלּוּק גֳּרָנוֹת קָתָנֵי מָה חִלּוּק גֳּרָנוֹת לְיֻחֲסִין אַף נְשִׂיאוּת כַּפַּיִם לְיֻחֲסִין לָא חִלּוּק גֳּרָנוֹת גּוּפֵהּ לְחַלָּה קָסָבַר תְּרוּמָה בַּזְּמַן הַזֶּה דְּרַבָּנַן וְחַלָּה דְּאוֹרָיְתָא וּמַסְּקִינַן מִתְּרוּמָה דְּרַבָּנַן לְחַלָּה דְּאוֹרָיְתָא
וְכִדְאַשְׁכְּחִינְהוּ רַב הוּנָא בְּרֵהּ דְּרַב יְהוֹשֻׁעַ לְרַבָּנַן דְּאָמַר רַב הוּנָא בְּרֵהּ דְּרַב יְהוֹשֻׁעַ אַשְׁכַּחְתִּינְהוּ לְרַבָּנַן בְּבֵי רַב דְּיָתְבִי וְקָאָמְרִי אֲפִלּוּ לְמַאן דְּאָמַר תְּרוּמָה בַּזְּמַן הַזֶּה דְּרַבָּנַן חַלָּה דְּאוֹרָיְתָא שֶׁהֲרֵי שֶׁבַע שֶׁכִּבְּשׁוּ וְשֶׁבַע שֶׁחִלְּקוּ נִתְחַיְּבוּ בְּחַלָּה וְלֹא נִתְחַיְּבוּ בִּתְרוּמָה
וְאָמֵינָא לְהוּ אֲנָא אַדְּרַבָּה אֲפִלּוּ לְמַאן דְּאָמַר תְּרוּמָה בִּזְמַן הַזֶּה דְּאוֹרָיְתָא חַלָּה דְּרַבָּנַן דְּתַנְיָא בְּבוֹאֲכֶם אֶל הָאָרֶץ אִי בְּבוֹאֲכֶם יָכוֹל מִשֶּׁנִּכְנְסוּ לָהּ שְׁנַיִם וּשְׁלֹשָׁה מְרַגְּלִים תַּלְמוּד לוֹמַר בְּבוֹאֲכֶם בְּבִיאַת כֻּלְּכֶם אָמַרְתִּי וְלֹא בְּבִיאַת מִקְצַתְכֶם וְכִי אַסְּקִינְהוּ עֶזְרָא

 *** דף כה: *** 

לָאו כֻּלְּהוּ סְלוּק
תָּא שְׁמַע חֲזָקָה לִכְהֻנָּה נְשִׂיאוּת כַּפַּיִם וְחִלּוּק גֳּרָנוֹת וְעֵדוּת עֵדוּת חֲזָקָה הִיא אֶלָּא לָאו הָכִי קָאָמַר נְשִׂיאוּת כַּפַּיִם כִּי עֵדוּת מָה עֵדוּת לְיֻחֲסִין אַף נְשִׂיאוּת כַּפַּיִם לְיֻחֲסִין לָא עֵדוּת הַבָּאָה מִכֹּחַ חֲזָקָה כַּחֲזָקָהּ
כִּי הָהוּא דַּאֲתָא לְקַמֵּהּ דְּרַבִּי אַמֵּי אֲמַר לֵהּ מֻחְזְקַנִי בָּזֶה שֶׁהוּא כֹּהֵן אֲמַר לֵהּ מָה רָאִיתָ אֲמַר לֵהּ שֶׁקָּרָא רִאשׁוֹן בְּבֵית הַכְּנֶסֶת בְּחֶזְקַת שֶׁהוּא כֹּהֵן אוֹ בְּחֶזְקַת שֶׁהוּא גָּדוֹל שֶׁקָּרָא אַחֲרָיו לֵוִי וְהֶעֱלָהוּ רַבִּי אַמֵּי לִכְהֻנָּה עַל פִּיו
הָהוּא דַּאֲתָא לְקַמֵּהּ דְּרַבִּי יְהוֹשֻׁעַ בֶּן לֵוִי אֲמַר לֵהּ מֻחְזְקַנִי בָּזֶה שֶׁהוּא לֵוִי אֲמַר לֵהּ מָה רָאִיתָ אֲמַר לֵהּ שֶׁקָּרָא שֵׁנִי בְּבֵית הַכְּנֶסֶת בְּחֶזְקַת שֶׁהוּא לֵוִי אוֹ בְּחֶזְקַת שֶׁהוּא גָּדוֹל שֶׁקָּרָא לְפָנָיו כֹּהֵן וְהַעֲלֵהוּ רַבִּי יְהוֹשֻׁעַ בֶּן לֵוִי לִלְוִיָּה עַל פִּיו
הַהוּא דַּאֲתָא לְקַמֵּהּ דְּרֵישׁ לָקִישׁ אֲמַר לֵהּ מֻחְזְקַנִי בָּזֶה שֶׁהוּא כֹּהֵן אֲמַר לֵהּ מָה רָאִיתָ [אֲמַר לֵהּ] שֶׁקָּרָא רִאשׁוֹן בְּבֵית הַכְּנֶסֶת אֲמַר לֵהּ רְאִיתִיו שֶׁחִלֵּק עַל הַגֳּרָנוֹת אָמַר לוֹ רַבִּי אֶלְעָזָר וְאִם אֵין שָׁם גֹּרֶן בָּטְלָה כְּהֻנָּה
זִמְנִין הָווּ יָתְבִי קַמֵּהּ דְּרַבִּי יוֹחָנָן אֲתָא כִּי הָא מַעֲשֶׂה לְקַמֵּהּ אֲמַר לֵהּ רֵישׁ לָקִישׁ רְאִיתִיו שֶׁחִלֵּק עַל הַגֹּרֶן אֲמַר לֵהּ רַבִּי יוֹחָנָן וְאִם אֵין שָׁם גֹּרֶן בָּטְלָה כְּהֻנָּה הֲדַר חַזְיֵהּ לְרַבִּי אֶלְעָזָר בִּישׁוּת אֲמַר שָׁמְעַתְּ מִלֵּי דְּבַר נַפָּחָא וְלָא אֲמַרְתְּ לַן מִשְּׁמֵהּ
רַבִּי וְרַבִּי חִיָּא חַד הֶעֱלָה בֵּן עַל פִּי אָבִיו לִכְהֻנָּה וְחַד הֶעֱלָה אָח עַל פִּי אָחִיו לִלְוִיָּה
תִּסְתַּיֵּם דְּרַבִּי הֶעֱלָה בֵּן עַל פִּי אָבִיו לִכְהֻנָּה דְּתַנְיָא הֲרֵי שֶׁבָּא וְאָמַר בְּנִי זֶה וְכֹהֵן הוּא נֶאֱמָן לְהַאֲכִילוֹ בִּתְרוּמָה וְאֵינוֹ נֶאֱמָן לְהַשִּׂיאוֹ אִשָּׁה דִּבְרֵי רַבִּי אָמַר לוֹ רַבִּי חִיָּא אִם אַתָּה מַאֲמִינוֹ לְהַאֲכִילוֹ בִּתְרוּמָה תַּאֲמִינוֹ לְהַשִּׂיאוֹ אִשָּׁה וְאִם אִי אַתָּה מַאֲמִינוֹ לְהַשִּׂיאוֹ אִשָּׁה לֹא תַּאֲמִינוֹ לֶאֱכֹל בִּתְרוּמָה
אָמַר לוֹ אֲנִי מַאֲמִינוֹ לְהַאֲכִילוֹ בִּתְרוּמָה שֶׁבְּיָדוֹ לְהַאֲכִילוֹ בִּתְרוּמָה וְאֵינִי מַאֲמִינוֹ לְהַשִּׂיאוֹ אִשָּׁה שֶׁאֵין בְּיָדוֹ לְהַשִּׂיאוֹ אִשָּׁה תִּסְתַּיֵּם וּמִדְּרַבִּי הֶעֱלָה בֵּן עַל פִּי אָבִיו לִכְהֻנָּה רַבִּי חִיָּא הֶעֱלָה אָח עַל פִּי אָחִיו לִלְוִיָּה
וְרַבִּי חִיָּא מַאי שְׁנָא בֵּן דְּלָא דְּקָרוֹב הוּא אֵצֶל אָבִיו אָח נָמֵי קָרוֹב הוּא אֵצֶל אָחִיו

 *** דף כו. *** 

בְּמֵסִיחַ לְפִי תֻּמּוֹ כִּי הָא דְּאָמַר רַב יְהוּדָה אָמַר שְׁמוּאֵל מַעֲשֶׂה בְּאָדָם אֶחָד שֶׁהָיָה מֵסִיחַ לְפִי תֻּמּוֹ וְאָמַר זְכוּרַנִי כְּשֶׁאֲנִי תִּינוֹק וּמֻרְכָּב עַל כְּתֵפוֹ שֶׁל אַבָּא וְהוֹצִיאוּנִי מִבֵּית הַסֵּפֶר וְהִפְשִׁיטוּנִי אֶת כֻּתׇּנְתִּי וְהַטְבִּילוּנִי לֶאֱכֹל בִּתְרוּמָה לָעֶרֶב
וְרַבִּי חִיָּא מְסַיֵּם בַּהּ וַחֲבֵרַי בְּדֵלִין מִמֶּנִּי וְהָיוּ קוֹרִין אוֹתִי יוֹחָנָן אוֹכֵל חַלּוֹת וְהֶעֱלָהוּ רַבִּי לִכְהֻנָּה עַל פִּיו
תַּנְיָא רַבִּי שִׁמְעוֹן בֶּן אֶלְעָזָר אוֹמֵר כְּשֵׁם שֶׁתְּרוּמָה חֲזָקָה לִכְהֻנָּה כָּךְ מַעֲשֵׂר רִאשׁוֹן חֲזָקָה לִכְהֻנָּה וְהַחוֹלֵק בְּבֵית דִּין אֵינָהּ חֲזָקָה
מַעֲשֵׂר רִאשׁוֹן דְּלֵוִי הוּא כְּרַבִּי אֶלְעָזָר בֶּן עֲזַרְיָה דְּתַנְיָא תְּרוּמָה לְכֹהֵן מַעֲשֵׂר רִאשׁוֹן לְלֵוִי דִּבְרֵי רַבִּי עֲקִיבָא רַבִּי אֶלְעָזָר בֶּן עֲזַרְיָה אוֹמֵר מַעֲשֵׂר רִאשׁוֹן אַף לְכֹהֵן אֵמוֹר דְּאָמַר רַבִּי אֶלְעָזָר בֶּן עֲזַרְיָה אַף לְכֹהֵן לְכֹהֵן וְלֹא לְלֵוִי מִי אָמַר
אִין בָּתַר דְּקַנְסִינְהוּ עֶזְרָא וְדִלְמָא אִקְּרוּ וְיָהֲבוּ לֵהּ אָמַר רַב חִסְדָּא הָכָא בְּמַאי עָסְקִינַן כְּגוֹן דְּמֻחְזָק לַן בַּאֲבוּהּ דְּהַאי דְּכֹהֵן הוּא וּנְפַק עֲלֵהּ קָלָא דְּבֶן גְּרוּשָׁה וּבֶן חֲלוּצָה הוּא וַחֲלַקוּ לֵהּ לְדִידֵהּ מַעֲשֵׂר בְּבֵית הַגֳּרָנוֹת
לֵוִי דְּלָאו לֵוִי הוּא מַאי אִכָּא לְמֵימַר בֶּן גְּרוּשָׁה אוֹ בֶּן חֲלוּצָה הוּא לָא מִבַּעְיָא לְמַאן דְּאָמַר מַעֲשֵׂר רִאשׁוֹן אָסוּר לְזָרִים דְּלָא הֲווֹ יָהֲבִי לֵהּ אֶלָּא אֲפִלּוּ לְמַאן דְּאָמַר מַעֲשֵׂר רִאשׁוֹן מֻתָּר לְזָרִים הָנֵי מִלֵּי לְמִסְפָּא לְהוּ אֲבָל בְּתוֹרַת חֲלֻקָּה לָא יָהֲבִי לֵהּ
וְהַחוֹלֵק בְּבֵית דִּין אֵינָהּ חֲזָקָה אִי בְּבֵית דִּין לָא הָוְיָא חֲזָקָה הֵיכָא הָוְיָא חֲזָקָה אָמַר רַב שֵׁשֶׁת הָכִי קָאָמַר הַחוֹלֵק תְּרוּמָה בְּנִכְסֵי אָבִיו עִם אֶחָיו בְּבֵית דִּין אֵינָהּ חֲזָקָה
פְּשִׁיטָא מַהוּ דְּתֵימָא מִדְּהָנָךְ לַאֲכִילָה הַאי נָמֵי לַאֲכִילָה קָא מַשְׁמַע לַן הָנָךְ לַאֲכִילָה הַאי לְזַבּוֹנֵי
רַבִּי יְהוּדָה אוֹמֵר אֵין מַעֲלִין לִכְהֻנָּה עַל פִּי עֵד אֶחָד וְכוּ' רַבָּן שִׁמְעוֹן בֶּן גַּמְלִיאֵל הַיְנוּ רַבִּי אֱלִיעֶזֶר וְכִי תֵּימָא עַרְעָר חַד אִכָּא בֵּינַיְהוּ דְּרַבִּי אֱלִיעֶזֶר סָבַר עַרְעָר חַד וְרַבָּן שִׁמְעוֹן בֶּן גַּמְלִיאֵל סָבַר עַרְעָר תְּרֵי הָאָמַר רַבִּי יוֹחָנָן דִּבְרֵי הַכֹּל אֵין עַרְעָר פָּחוֹת מִשְּׁנַיִם
אֶלָּא הָכָא בְּמַאי עָסְקִינַן דְּמֻחְזָק לַן בַּאֲבוּהּ דְּהַאי דְּכֹהֵן הוּא וּנְפַק עֲלֵהּ קָלָא דְּבֶן גְּרוּשָׁה אוֹ בֶּן חֲלוּצָה הוּא וְאַחֲתִנֵּהּ וַאֲתָא עֵד אֶחָד וְאָמַר יָדַעְנָא בֵּהּ דְּכֹהֵן הוּא

 *** דף כו: *** 

וְאַסְּקִנֵּהּ וַאֲתוֹ בֵּי תְרֵי וְאָמְרִי בֶּן גְּרוּשָׁה וּבֶן חֲלוּצָה הוּא וְאַחֲתִנֵּהּ וַאֲתָא עֵד אֶחָד וְאָמַר יָדַעְנָא בֵּהּ דְּכֹהֵן הוּא וּדְכֻלֵּי עָלְמָא מִצְטָרְפִין לְעֵדוּת
וְהָכָא בְּמֵחַשׁ לְזִילוּתָא דְבֵי דִינָא קָמִפַּלְגִי תַּנָּא קַמָּא סָבַר כֵּוָן דְּאַחֲתִנֵּהּ לָא מַסְּקִינַן לֵהּ חָיְשִׁינַן לְזִילוּתָא דְּבֵי דִינָא וְרַבָּן שִׁמְעוֹן בֶּן גַּמְלִיאֵל סָבַר אֲנַן אַחֲתִינַן לֵהּ וַאֲנַן מַסְּקִינַן לֵהּ וּלְזִילוּתָא דְּבֵי דִינָא לָא חָיְשִׁינַן
מַתְקֵף לַהּ רַב אָשֵׁי אִי הָכִי אֲפִלּוּ תְּרֵי וּתְרֵי נָמֵי
אֶלָּא אָמַר רַב אָשֵׁי בְּמִצְטָרְפִין לְעֵדוּת קָמִפַּלְגִי וּבִפְלֻגְתָּא דְּהָנֵי תַנָּאֵי דְּתַנְיָא אֵין עֵדוּתָן מִצְטָרֶפֶת עַד שֶׁיִּרְאוּ שְׁנֵיהֶם כְּאֶחָד רַבִּי יְהוֹשֻׁעַ בֶּן קׇרְחָה אוֹמֵר אֲפִלּוּ בָּזֶה אַחַר זֶה וְאֵין עֵדוּתָן מִתְקַיֶּמֶת בְּבֵית דִּין עַד שֶׁיָּעִידוּ שְׁנֵיהֶם כְּאֶחָד
רַבִּי נָתָן אוֹמֵר שׁוֹמְעִין דְּבָרָיו שֶׁל זֶה הַיּוֹם וּכְשֶׁיָּבֹא חֲבֵרוֹ לְמָחָר שׁוֹמְעִין דְּבָרָיו
מַתְנִי' הָאִשָּׁה שֶׁנֶּחְבְּשָׁה בִּידֵי גוֹיִם עַל יְדֵי מָמוֹן מֻתֶּרֶת לְבַעְלָהּ עַל יְדֵי נְפָשׁוֹת אֲסוּרָה לְבַעְלָהּ
גְּמָ' אָמַר רַב שְׁמוּאֵל בַּר רַב יִצְחָק אָמַר רַב לֹא שָׁנוּ אֶלָּא שֶׁיַּד יִשְׂרָאֵל תַּקִּיפָה עַל אֻמּוֹת הָעוֹלָם אֲבָל יַד אֻמּוֹת הָעוֹלָם תַּקִּיפָה עַל עַצְמָן אֲפִלּוּ עַל יְדֵי מָמוֹן אֲסוּרָה לְבַעְלָהּ
מֵתִיב רָבָא הֵעִיד רַבִּי יוֹסֵי הַכֹּהֵן וְרַבִּי זְכַרְיָה בֶּן הַקַּצָּב עַל בַּת יִשְׂרָאֵל שֶׁהֻרְהֲנָה בְּאַשְׁקְלוֹן וְרִחֲקוּהָ בְּנֵי מִשְׁפַּחְתָּהּ וְעֵדֶיהָ מְעִידִים אוֹתָהּ שֶׁלֹּא נִסְתְּרָה וְשֶׁלֹּא נִטְמָאָה וְאָמְרוּ לָהֶם חֲכָמִים אִם אַתֶּם מַאֲמִינִים שֶׁהֻרְהֲנָה הַאֲמִינוּ שֶׁלֹּא נִסְתְּרָה וְשֶׁלֹּא נִטְמָאָה וְאִם אִי אַתֶּם מַאֲמִינִים שֶׁלֹּא נִסְתְּרָה וְשֶׁלֹּא נִטְמָאָה אַל תַּאֲמִינוּ שֶׁהֻרְהֲנָה
וְהָא אַשְׁקְלוֹן דְּיַד אֻמּוֹת הָעוֹלָם תַּקִּיפָה עַל עַצְמָן וְקָתָנֵי

 *** דף כז. *** 

הֻרְהֲנָה אִין נֶחְבְּשָׁה לָא הוּא הַדִּין אֲפִלּוּ נֶחְבְּשָׁה וּמַעֲשֶׂה שֶׁהָיָה כָּךְ הָיָה
אִכָּא דְּאָמְרִי אָמַר רָבָא אַף אֲנַן נָמֵי תְּנֵינָא הֵעִיד רַבִּי יוֹסֵי הַכֹּהֵן וְרַבִּי זְכַרְיָה בֶּן הַקַּצָּב עַל בַּת יִשְׂרָאֵל שֶׁהֻרְהֲנָה בְּאַשְׁקְלוֹן וְרִחֲקוּהָ בְּנֵי מִשְׁפַּחְתָּהּ וְעֵדֶיהָ מְעִידִים עָלֶיהָ שֶׁלֹּא נִסְתְּרָה וְשֶׁלֹּא נִטְמָאָה וְאָמְרוּ חֲכָמִים אִם אַתֶּם מַאֲמִינִים שֶׁהֻרְהֲנָה הַאֲמִינוּ שֶׁלֹּא נִסְתְּרָה וְשֶׁלֹּא נִטְמָאָה וְאִם אֵין אַתֶּם מַאֲמִינִים שֶׁלֹּא נִסְתְּרָה וְשֶׁלֹּא נִטְמָאָה אַל תַּאֲמִינוּ שֶׁהֻרְהֲנָה
וְהָא אַשְׁקְלוֹן דְּעַל יְדֵי מָמוֹן הֲוָה וְטַעְמָא דְּעֵדִים מְעִידִין אוֹתָהּ הָא אֵין עֵדִים מְעִידִין אוֹתָהּ לָא מַאי לָאו לָא שְׁנָא הֻרְהֲנָה וְלָא שְׁנָא נֶחְבְּשָׁה לָא הֻרְהֲנָה שָׁאנֵי
אִכָּא דְּרָמֵי לַהּ מִרְמָא תְּנַן עַל יְדֵי מָמוֹן מֻתֶּרֶת לְבַעְלָהּ וּרְמִינְהוּ הֵעִיד רַבִּי יוֹסֵי כּוּ' וְהָא אַשְׁקְלוֹן דְּעַל יְדֵי מָמוֹן וְקָתָנֵי טַעְמָא דְּעֵדִים מְעִידִים אוֹתָהּ הָא אֵין עֵדִים מְעִידִין אוֹתָהּ לָא
וּמְשַׁנֵּי אָמַר רַב שְׁמוּאֵל בַּר רַב יִצְחָק לָא קַשְׁיָא כָּאן שֶׁיַּד יִשְׂרָאֵל תַּקִּיפָה עַל אֻמּוֹת הָעוֹלָם כָּאן שֶׁיַּד אֻמּוֹת הָעוֹלָם תַּקִּיפָה עַל עַצְמָן
עַל יְדֵי נְפָשׁוֹת אֲסוּרָה וְכוּ' אָמַר רַב כְּגוֹן נְשֵׁי גַנָּבֵי וְלֵוִי אָמַר כְּגוֹן אִשְׁתּוֹ שֶׁל בֶּן דּוֹנַאי אָמַר חִזְקִיָּה וְהוּא שֶׁנִּגְמַר דִּינָן לַהֲרִיגָה וְרַבִּי יוֹחָנָן אָמַר אַף עַל פִּי שֶׁלֹּא נִגְמַר דִּינָן לַהֲרִיגָה
מַתְנִי' עִיר שֶׁכְּבָשׁוּהָ כַּרְכֹּם כׇּל כֹּהֲנוֹת שֶׁנִּמְצְאוּ בְּתוֹכָהּ פְּסוּלוֹת וְאִם יֵשׁ לָהֶן עֵדִים אֲפִלּוּ עֶבֶד אֲפִלּוּ שִׁפְחָה הֲרֵי אֵלּוּ נֶאֱמָנִין וְאֵין נֶאֱמָן אָדָם עַל יְדֵי עַצְמוֹ
גְּמָ' וּרְמִינְהוּ בַּלֶּשֶׁת שֶׁבָּאָה לָעִיר בִּשְׁעַת שָׁלוֹם חָבִיּוֹת פְּתוּחוֹת אֲסוּרוֹת סְתוּמוֹת מֻתָּרוֹת בִּשְׁעַת מִלְחָמָה אֵלּוּ וְאֵלּוּ מֻתָּרוֹת לְפִי שֶׁאֵין פְּנַאי לְנַסֵּךְ
אָמַר רַב מָרִי לִבְעֹל יֵשׁ פְּנַאי לְנַסֵּךְ אֵין פְּנַאי רַבִּי יִצְחָק בַּר אֶלְעָזָר מִשְּׁמֵהּ דְּחִזְקִיָּה אָמַר כָּאן בְּכַרְכֹּם שֶׁל אוֹתָהּ מַלְכוּת כָּאן בְּכַרְכֹּם שֶׁל מַלְכוּת אַחֶרֶת
שֶׁל אוֹתָהּ מַלְכוּת נָמֵי אִי אֶפְשָׁר דְּלָא עָרַק חַד מִנַּיְהוּ אָמַר רַב יְהוּדָה אָמַר שְׁמוּאֵל כְּשֶׁמִּשְׁמָרוֹת רוֹאוֹת זוֹ אֶת זוֹ אִי אֶפְשָׁר דְּלָא נָיְמָא פֻּרְתָּא אָמַר רַבִּי לֵוִי כְּגוֹן דִּמְהַדַּר לַהּ לְמָתָא שׁוּשִׁילְתָּא וְכַלְבָּא וּגְוָזָא וַאֲוָזָא
אָמַר רַבִּי אַבָּא בַּר זַבְדָּא פְּלִיגִי בַּהּ רַבִּי יְהוּדָה נְשִׂיאָה וְרַבָּנַן חַד אָמַר כָּאן בְּכַרְכֹּם שֶׁל אוֹתָהּ מַלְכוּת כָּאן בְּכַרְכֹּם שֶׁל מַלְכוּת אַחֶרֶת וְלָא קַשְׁיָא לֵהּ וְלָא מִדֵּי וְחַד קַשְׁיָא לֵהּ כֹּל הָנֵי וּמְשַׁנֵּי כְּגוֹן דִּמְהַדַּר לֵהּ לְמָתָא שׁוּשִׁילְתָּא וְכַלְבָּא וּגְוָזָא וַאֲוָזָא
אָמַר רַב אִידִי בַּר אָבִין אָמַר רַבִּי יִצְחָק בַּר אַשְׁיָאן אִם יֵשׁ שָׁם מַחְבּוֹאָה אַחַת מַצֶּלֶת עַל הַכֹּהֲנוֹת כֻּלָּן
בָּעֵי רַבִּי יִרְמְיָה אֵינָהּ מַחְזֶקֶת אֶלָּא אַחַת מַהוּ מִי אָמְרִינַן כֹּל חֲדָא וַחֲדָא הַיְנוּ הָא אוֹ דִלְמָא לָא אָמְרִינַן
וּמַאי שְׁנָא מִשְּׁנֵי שְׁבִילִין אֶחָד טָמֵא וְאֶחָד טָהוֹר וְהָלַךְ בְּאֶחָד מֵהֶן וְעָשָׂה טְהָרוֹת וּבָא חֲבֵרוֹ וְהָלַךְ בַּשֵּׁנִי וְעָשָׂה טְהָרוֹת
רַבִּי יְהוּדָה אוֹמֵר אִם נִשְׁאַל זֶה בִּפְנֵי עַצְמוֹ וְזֶה בִּפְנֵי עַצְמוֹ טְהוֹרוֹת שְׁנֵיהֶם כְּאַחַת טְמֵאוֹת רַבִּי יוֹסִי אוֹמֵר בֵּין כָּךְ וּבֵין כָּךְ טְמֵאִין
וְאָמַר רָבָא וְאִיתֵּימָא רַבִּי יוֹחָנָן בְּבַת אַחַת דִּבְרֵי הַכֹּל טְמֵאִין בְּזֶה אַחַר זֶה דִּבְרֵי הַכֹּל טְהוֹרִים לֹא נֶחְלְקוּ אֶלָּא בְּבָא לִשָּׁאֵל עָלָיו וְעַל חֲבֵרוֹ מָר מְדַמֵּי לֵהּ לִבְבַת אַחַת וּמָר מְדַמֵּי לֵהּ לְבָזֶה אַחַר זֶה וְהָכָא נָמֵי כֵּוָן דְּשָׁרֵי לְהוּ לְכֻלְּהוּ כְּבַת אַחַת דָּמֵי
הָכִי הַשְׁתָּא הָתָם וַדַּאי אִכָּא טֻמְאָה הָכָא מִי יֵמַר דְּאִטַּמַּי
בָּעֵי רַב אָשֵׁי אָמְרָה לֹא נֶחְבֵּאתִי וְלֹא נִטְמֵאתִי מַהוּ מִי אָמְרִינַן

 *** דף כז: *** 

מָה לִי לְשַׁקֵּר אוֹ דִלְמָא לָא אָמְרִינַן
וּמַאי שְׁנָא מֵהָהוּא מַעֲשֶׂה דְּהָהוּא גַּבְרָא דְּאֹגַר לֵהּ חֲמָרָא לְחַבְרֵהּ אֲמַר לֵהּ לָא תֵּיזִיל בְּאוֹרְחָא דִּנְהַר פְּקוֹד דְּאִכָּא מַיָּא זִיל בְּאוֹרְחָא דְּנַרֶשׁ דְּלֵיכָּא מַיָּא וַאֲזַל אִיהוּ בְּאוֹרְחָא דִּנְהַר פְּקוֹד וּמִית חֲמָרָא
אֲתָא לְקַמֵּהּ דְּרָבָא אֲמַר לֵהּ אִין בְּאוֹרְחָא דִּנְהַר פְּקוֹד אֲזַלִי מִיהוּ לָא הֲווֹ מַיָּא אָמַר רַבָּא מָה לִי לְשַׁקֵּר אִי בָּעֵי אֲמַר לֵהּ בְּאוֹרְחָא דְנַרֶשׁ אֲזַלִי וַאֲמַר לֵהּ אַבָּיֵי מָה לִי לְשַׁקֵּר בִּמְקוֹם עֵדִים לָא אָמְרִינַן
הָכִי הַשְׁתָּא הָתָם וַדַּאי אִכָּא עֵדִים דְּאִכָּא מַיָּא הָכָא וַדַּאי אִטַּמַּי חֲשָׁשָׁא הוּא וּבִמְקוֹם חֲשָׁשָׁא אָמְרִינַן
אִם יֵשׁ עֵדִים אֲפִלּוּ עֶבֶד וַאֲפִלּוּ שִׁפְחָה נֶאֱמָנִין וַאֲפִלּוּ שִׁפְחָה דִּידַהּ מְהֵימְנָא וּרְמִינְהִי לֹא תִּתְיַחֵד עִמּוֹ אֶלָּא עַל פִּי עֵדִים
וַאֲפִלּוּ עַל פִּי עֶבֶד וְעַל פִּי שִׁפְחָה חוּץ מִשִּׁפְחָתָהּ מִפְּנֵי שֶׁלִּבָּהּ גַּס בְּשִׁפְחָתָהּ אָמַר רַב פַּפֵּי בִּשְׁבוּיָה הֵקֵלּוּ
רַב פָּפָּא אָמַר הָא בְּשִׁפְחָה דִּידַהּ הָא בְּשִׁפְחָה דִּידֵהּ
וְשִׁפְחָה דִּידַהּ לָא מְהֵימְנָא הָא קָתָנֵי אֵין אָדָם מֵעִיד עַל עַצְמוֹ הָא שִׁפְחָה דִּידַהּ מְהֵימְנָא שִׁפְחָתָהּ נָמֵי כְּעַצְמָהּ דָּמֵי
רַב אָשֵׁי אָמַר הָא וְהָא בְּשִׁפְחָה דִּידַהּ וְשִׁפְחָה מִחְזָא חָזְיָא וְשָׁתְקָה הָתָם דִּשְׁתִיקָתָהּ מַתִּירָתָהּ לָא מְהֵימְנָא הָכָא דִּשְׁתִיקָתָהּ אוֹסַרְתָּהּ מְהֵימְנָא
הַשְׁתָּא נָמֵי אָתְיָא וּמְשַׁקְּרָא תַּרְתֵּי לָא עָבְדָה
כִּי הָא דְּמָרִי בַּר אִיסַק וְאָמְרִי לַהּ חָנָא בַּר אִיסַק אֲתָא לֵהּ אַחָא מִבֵּי חוֹזָאָה אֲמַר לֵהּ פְּלוֹג לִי בְּנִכְסֵי דְּאַבָּא אֲמַר לֵהּ לָא יָדַעְנָא לָךְ אֲתָא לְקַמֵּהּ דְּרַב חִסְדָּא אֲמַר לֵהּ שַׁפִּיר קָאָמַר לָךְ דִּכְתִיב וַיַּכֵּר יוֹסֵף אֶת אֶחָיו וְהֵם לֹא הִכִּרֻהוּ מְלַמֵּד שֶׁיָּצָא בְּלֹא חֲתִימַת זָקָן וּבָא בַּחֲתִימַת זָקָן
אֲמַר לֵהּ זִיל אַיְתִי סָהֲדֵי דַּאֲחוּהּ אַתְּ אֲמַר לֵהּ אִית לִי סָהֲדֵי וּמִסְתְּפוּ מִנֵּהּ דְּגַבְרָא אַלָּמָא הוּא אֲמַר לֵהּ לְדִידֵהּ זִיל אַיְתִינְהוּ אַתְּ דְּלָאו אֲחוּךְ הוּא אֲמַר לֵהּ דִּינָא הָכִי הַמּוֹצִיא מֵחֲבֵרוֹ עָלָיו הָרְאָיָה אֲמַר לֵהּ הָכִי דָּאֵנְנָא לָךְ וּלְכֻלְּהוּ אַלָּמֵי חַבְרָךְ הַשְׁתָּא נָמֵי אָתוּ וּמְשַׁקְּרִי תַּרְתֵּי לָא עָבְדִי
לֵימָא כְּתַנָּאֵי זוֹ עֵדוּת אִישׁ וְאִשָּׁה תִּינוֹק וְתִינֹקֶת אָבִיהָ וְאִמָּהּ וְאָחִיהָ וַאֲחוֹתָהּ אֲבָל לֹא בְּנָהּ וּבִתָּהּ לֹא עַבְדָּהּ וְשִׁפְחָתָהּ וְתַנְיָא אִדַּךְ הַכֹּל נֶאֱמָנִין לְהָעִיד חוּץ מֵהֵימֶנָּה וּבַעְלָהּ
דְּרַב פַּפֵּי וּדְרַב אָשֵׁי תַּנָּאֵי הִיא דְּרַב פָּפָּא [מִי] לֵימָא תַּנָּאֵי הִיא
אָמַר לְךָ רַב פָּפָּא כִּי תַּנְיָא הָהִיא בִּמְסִיחָה לְפִי תֻּמָּהּ
כִּי הָא דְּכִי אֲתָא רַב דִּימִי אָמַר רַב חָנָן קַרְטִיגְנָאָה מִשְׁתַּעֵי מַעֲשֶׂה בָּא לִפְנֵי רַבִּי יְהוֹשֻׁעַ בֶּן לֵוִי וְאָמְרִי לַהּ רַבִּי יְהוֹשֻׁעַ בֶּן לֵוִי מִשְׁתַּעֵי מַעֲשֶׂה בָּא לִפְנֵי רַבִּי בְּאָדָם אֶחָד שֶׁהָיָה מֵסִיחַ לְפִי תֻּמּוֹ וְאָמַר אֲנִי וְאִמִּי נִשְׁבִּינוּ לְבֵין הַגּוֹיִם יָצָאתִי לִשְׁאֹב מַיִם דַּעְתִּי עַל אִמִּי לְלַקֵּט עֵצִים דַּעְתִּי עַל אִמִּי וְהִשִּׂיאָהּ רַבִּי לִכְהֻנָּה עַל פִּיו
מַתְנִי' אָמַר רַבִּי זְכַרְיָה בֶּן הַקַּצָּב הַמָּעוֹן הַזֶּה לֹא זָזָה יָדָהּ מִתּוֹךְ יָדִי מִשָּׁעָה שֶׁנִּכְנְסוּ גּוֹיִם לִירוּשָׁלַיִם וְעַד שֶׁיָּצְאוּ אָמְרוּ לוֹ אֵין אָדָם מֵעִיד עַל עַצְמוֹ
גְּמָ' תָּנָא וְאַף עַל פִּי כֵן יִחֵד לָהּ בַּיִת בַּחֲצֵרוֹ וּכְשֶׁהִיא יוֹצְאָה יוֹצְאָה בְּרֹאשׁ בָּנֶיהָ וּכְשֶׁהִיא נִכְנֶסֶת נִכְנֶסֶת בְּסוֹף בָּנֶיהָ
בָּעֵי אַבָּיֵי מַהוּ לַעֲשׂוֹת בִּגְרוּשָׁה כֵּן הָתָם הוּא דְּבִשְׁבוּיָה הֵקֵלּוּ אֲבָל הָכָא לָא אוֹ דִלְמָא לָא שְׁנָא
תָּא שְׁמַע דְּתַנְיָא הַמְגָרֵשׁ אֶת אִשְׁתּוֹ לֹא תִּנָּשֵׂא בִּשְׁכוּנָתוֹ

 *** דף כח. *** 

וְאִם הָיָה כֹּהֵן לֹא תָּדוּר עִמּוֹ בְּמָבוֹי אִם הָיָה כְּפָר קָטָן זֶה הָיָה מַעֲשֶׂה וְאָמְרוּ כְּפָר קָטָן נִדּוֹן כִּשְׁכוּנָה
מִי נִדְחֶה מִפְּנֵי מִי תָּא שְׁמַע דְּתַנְיָא הִיא נִדְחֵית מִפָּנָיו וְאֵין הוּא נִדְחֶה מִפָּנֶיהָ וְאִם הָיְתָה חָצֵר שֶׁלָּהּ הוּא נִדְחֶה מִפָּנֶיהָ
אִבַּעְיָא לְהוּ הָיְתָה חָצֵר שֶׁל שְׁנֵיהֶם מַהוּ תָּא שְׁמַע הִיא נִדְחֵית מִפָּנָיו בְּמַאי עָסְקִינַן אִילֵימָא בְּחָצֵר שֶׁלּוֹ פְּשִׁיטָא וְאֶלָּא בְּחָצֵר שֶׁלָּהּ וְהָתַנְיָא אִם הָיְתָה חָצֵר שֶׁלָּהּ הוּא נִדְחֶה מִפָּנֶיהָ אֶלָּא לָאו כִּי הַאי גַוְנָא דִּלְמָא דַּאֲגִיר מֵגָר
מַאי הָוֵי עֲלַהּ תָּא שְׁמַע הִנֵּה ה' מְטַלְטֶלְךָ טַלְטֵלָה גָּבֶר וְאָמַר רַב טִלְטוּלָא דְגַבְרָא קָשֵׁי מִדְּאִתְּתָא
תָּנוּ רַבָּנַן לָוָה הֵימֶנָּה בְּנִכְסֵי אָבִיהָ אֵינָהּ נִפְרַעַת אֶלָּא עַל יְדֵי אַחֵר אָמַר רַב שֵׁשֶׁת וְאִי אָתוּ לְקַמַּן לְדִינָא לָא מִזְדַּקְקִינַן לְהוּ רַב פָּפָּא אָמַר שַׁמּוֹתֵי מְשַׁמְּתִינַן לְהוּ רַב הוּנָא בְּרֵהּ דְּרַב יְהוֹשֻׁעַ אָמַר נַגּוֹדֵי נָמֵי מְנַגְּדִינַן לְהוּ אָמַר רַב נַחְמָן תָּנָא בְּאֵבֶל רַבָּתִי בַּמֶּה דְּבָרִים אֲמוּרִים שֶׁנִּתְגָּרְשָׁה מִן הַנִּשּׂוּאִין אֲבָל כְּשֶׁנִּתְגָּרְשָׁה מִן הָאֵרוּסִין נִפְרַעַת עַל יְדֵי עַצְמָהּ שֶׁאֵין לִבּוֹ גַּס בָּהּ
הָהוּא אָרוּס וַאֲרוּסָתוֹ דַּאֲתוֹ לְקַמֵּהּ דְּרָבָא יְתֵב רַב אַדָּא בַּר מַתְנָא קַמֵּהּ אוֹקִי רָבָא שְׁלוּחָא בֵּינְתַיְהוּ אֲמַר לֵהּ רַב אַדָּא בַּר מַתְנָא וְהָאָמַר רַב נַחְמָן תָּנָא בְּאֵבֶל רַבָּתִי כּוּ' אֲמַר לֵהּ קָא חָזֵינָא דְּ(קָא) גָּיְסִי בַּהֲדָדֵי
אִכָּא דְאָמְרִי לָא אוֹקִי רָבָא שָׁלִיחַ בֵּינְתַיְהוּ אֲמַר לֵהּ רַב אַדָּא בַּר מַתְנָא נֹקֵם מָר שְׁלוּחָא בֵּינְתַיְהוּ אֲמַר לֵהּ וְהָא [אָמַר] רַב נַחְמָן תָּנָא בְּאֵבֶל רַבָּתִי כּוּ' אֲמַר לֵהּ הָנֵי מִלֵּי הֵיכָא דְּלָא גָּיְסִי בַּהֲדָדֵי אֲבָל הָנֵי קָא חָזֵינָא לְהוּ דְּגָיְסִי בַּהֲדָדֵי
מַתְנִי' וְאֵלּוּ נֶאֱמָנִין לְהָעִיד בְּגׇדְלָן מַה שֶּׁרָאוּ בְּקׇטְנָן נֶאֱמָן אָדָם לוֹמַר זֶה כְּתַב יָדוֹ שֶׁל אַבָּא וְזֶה כְּתַב יָדוֹ שֶׁל רַבִּי וְזֶה כְּתַב יָדוֹ שֶׁל אָחִי
זָכוּר הָיִיתִי בִּפְלוֹנִית שֶׁיָּצְאָה בְּהִינוּמָא וְרֹאשָׁהּ פָּרוּעַ וְשֶׁהָיָה אִישׁ פְּלוֹנִי יוֹצֵא מִבֵּית הַסֵּפֶר לִטְבֹּל לֶאֱכֹל בִּתְרוּמָה וְשֶׁהָיָה חוֹלֵק עִמָּנוּ עַל הַגֹּרֶן וְהַמָּקוֹם הַזֶּה בֵּית הַפְּרָס וְעַד כָּאן הָיִינוּ בָּאִין בַּשַּׁבָּת
אֲבָל אֵין אָדָם נֶאֱמָן לוֹמַר דֶּרֶךְ הָיָה לִפְלוֹנִי בַּמָּקוֹם הַזֶּה מַעֲמָד וּמִסְפֵּד הָיָה לִפְלוֹנִי בַּמָּקוֹם הַזֶּה
גְּמָ' אָמַר רַב הוּנָא בְּרֵהּ דְּרַב יְהוֹשֻׁעַ וְהוּא שֶׁיֵּשׁ גָּדוֹל עִמּוֹ
וּצְרִיכָא דְּאִי אַשְׁמְעִינַן אָבִיו מִשּׁוּם דִּשְׁכִיחַ גַּבֵּהּ אֲבָל רַבּוֹ לָא וְאִי אַשְׁמְעִינַן רַבּוֹ מִשּׁוּם דְּאִית לֵהּ אֵימְתֵהּ דְּרַבֵּהּ אֲבָל אָבִיו לָא
וְאִי אַשְׁמְעִינַן הָנֵי תַּרְתֵּי אָבִיו דִּשְׁכִיחַ גַּבֵּהּ וְרַבּוֹ דְּאִית לֵהּ אֵימְתֵהּ אֲבָל אָחִיו דְּלֵית לֵהּ לָא הָא וְלָא הָא אֵימָא לָא קָא מַשְׁמַע לַן כֵּוָן דְּקִיּוּם שְׁטָרוֹת מִדְּרַבָּנַן הֵימְנוּהוּ רַבָּנַן בִּדְרַבָּנַן
זָכוּר הָיִיתִי בִּפְלוֹנִית שֶׁיָּצְאָה בְּהִינוּמָא וְרֹאשָׁהּ פָּרוּעַ מַאי טַעְמָא כֵּוָן דְּרֹב נָשִׁים בְּתוּלוֹת נִשָּׂאוֹת גִּלּוּי מִלְּתָא בְּעָלְמָא הוּא
וְשֶׁהָיָה אִישׁ פְּלוֹנִי יוֹצֵא מִבֵּית הַסֵּפֶר לִטְבֹּל לֶאֱכֹל בִּתְרוּמָה וְדִלְמָא עֶבֶד כֹּהֵן הוּא מְסַיַּע לֵהּ לְרַבִּי יְהוֹשֻׁעַ בֶּן לֵוִי דְּאָמַר רַבִּי יְהוֹשֻׁעַ בֶּן לֵוִי אָסוּר לְאָדָם שֶׁיְּלַמֵּד אֶת עַבְדּוֹ תּוֹרָה
וְלָא וְהָתַנְיָא לָוָה הֵימֶנּוּ רַבּוֹ אוֹ שֶׁעֲשָׂאוֹ רַבּוֹ

 *** דף כח: *** 

אַפּוֹטְרוֹפּוֹס אוֹ שֶׁהִנִּיחַ תְּפִלִּין בִּפְנֵי רַבּוֹ אוֹ שֶׁקָּרָא שְׁלֹשָׁה פְּסוּקִים בְּבֵית הַכְּנֶסֶת הֲרֵי זֶה לֹא יָצָא לְחֵרוּת הָתָם דְּאִקְּרִי עֶבֶד מִדַּעְתּוֹ כִּי קָאָמְרִינַן דְּקָא נָהֵג בֵּהּ מִנְהַג בָּנִים לִטְבֹּל לֶאֱכֹל בִּתְרוּמָה בִּתְרוּמָה דְּרַבָּנַן
וְשֶׁהָיָה חוֹלֵק עִמָּנוּ עַל הַגֹּרֶן וְדִלְמָא עֶבֶד כֹּהֵן הוּא תְּנַן כְּמַאן דְּאָמַר אֵין חוֹלְקִין תְּרוּמָה לְעֶבֶד אֶלָּא אִם כֵּן רַבּוֹ עִמּוֹ דְּתַנְיָא אֵין חוֹלְקִין תְּרוּמָה לְעֶבֶד אֶלָּא אִם כֵּן רַבּוֹ עִמּוֹ דִּבְרֵי רַבִּי יְהוּדָה רַבִּי יוֹסֵי אוֹמֵר יָכוֹל הוּא שֶׁיֹּאמַר אִם כֹּהֵן אֲנִי תְּנוּ לִי בִּשְׁבִיל עַצְמִי וְאִם עֶבֶד כֹּהֵן אֲנִי תְּנוּ לִי בִּשְׁבִיל רַבִּי
בִּמְקוֹמוֹ שֶׁל רַבִּי יְהוּדָה הָיוּ מַעֲלִין מִתְּרוּמָה לְיֻחֲסִין בִּמְקוֹמוֹ שֶׁל רַבִּי יוֹסֵי לֹא הָיוּ מַעֲלִין מִתְּרוּמָה לְיֻחֲסִין
תַּנְיָא אָמַר רַבִּי אֶלְעָזָר בְּרַבִּי יוֹסֵי מִיָּמַי לֹא הֵעַדְתִּי פַּעַם אַחַת הֵעַדְתִּי וְהֶעֱלוּ עֶבֶד לַכְּהֻנָּה עַל פִּי הֶעֱלוּ סָלְקָא דַּעְתָּךְ הַשְׁתָּא וּמָה בְּהֶמְתָּן שֶׁל צַדִּיקִים אֵין הַקָּדוֹשׁ בָּרוּךְ הוּא מֵבִיא תַּקָּלָה עַל יָדָם צַדִּיקִים עַצְמָם לֹא כׇּל שֶׁכֵּן
אֶלָּא בִּקְּשׁוּ לְהַעֲלוֹת עֶבֶד לַכְּהֻנָּה עַל פִּי חֲזָא בְּאַתְרֵהּ דְּרַבִּי יוֹסֵי וַאֲזַל וְאַסְהֵד בְּאַתְרֵהּ דְּרַבִּי יְהוּדָה
וְשֶׁהַמָּקוֹם הַזֶּה בֵּית הַפְּרָס הוּא מַאי טַעְמָא בֵּית הַפְּרָס דְּרַבָּנַן דְּאָמַר רַב יְהוּדָה אָמַר שְׁמוּאֵל מְנַפֵּחַ אָדָם בֵּית הַפְּרָס וְהוֹלֵךְ וְרַב יְהוּדָה בַּר אַמֵּי מִשְּׁמֵהּ דְּרַב יְהוּדָה אָמַר בֵּית הַפְּרָס שֶׁנִּדַּשׁ טָהוֹר מַאי טַעְמָא אִי אֶפְשָׁר לְעֶצֶם כִּשְׂעוֹרָה שֶׁלֹּא נִדַּשׁ בָּרֶגֶל
וְעַד כָּאן הָיִינוּ בָּאִין בַּשַּׁבָּת קָסָבַר תְּחוּמִין דְּרַבָּנַן
וְאֵין נֶאֱמָן לוֹמַר דֶּרֶךְ הָיָה לִפְלוֹנִי בַּמָּקוֹם הַזֶּה מַעֲמָד וּמִסְפֵּד הָיָה לִפְלוֹנִי בַּמָּקוֹם הַזֶּה מַאי טַעְמָא אַפּוֹקֵי מָמוֹנָא לָא מַפְּקִינַן
תָּנוּ רַבָּנַן נֶאֱמָן הַתִּינוֹק לוֹמַר כָּךְ אָמַר לִי אַבָּא מִשְׁפָּחָה זוֹ טְהוֹרָה מִשְׁפָּחָה זוֹ טְמֵאָה טְהוֹרָה וּטְמֵאָה סָלְקָא דַּעְתָּךְ אֶלָּא מִשְׁפָּחָה זוֹ כְּשֵׁרָה וּמִשְׁפָּחָה זוֹ פְּסוּלָה
וְשֶׁאָכַלְנוּ בִּקְצָצָה שֶׁל בַּת פְּלוֹנִי לִפְלוֹנִי וְשֶׁהָיִינוּ מוֹלִיכִים חַלָּה וּמַתָּנוֹת לִפְלוֹנִי כֹּהֵן עַל יְדֵי עַצְמוֹ אֲבָל לֹא עַל יְדֵי אַחֵר וְכֻלָּן אִם הָיָה גּוֹי וְנִתְגַּיֵּר עֶבֶד וְנִשְׁתַּחְרֵר אֵין נֶאֱמָנִים וְאֵין נֶאֱמָן לוֹמַר דֶּרֶךְ הָיָה לִפְלוֹנִי בַּמָּקוֹם הַזֶּה מַעֲמָד וּמִסְפֵּד הָיָה לִפְלוֹנִי בַּמָּקוֹם הַזֶּה רַבִּי יוֹחָנָן בֶּן בְּרֹקָא אוֹמֵר נֶאֱמָנִים
רַבִּי יוֹחָנָן בֶּן בְּרֹקָא אַהֵיָא אִלֵּימָא אַסֵּיפָא אַפּוֹקֵי מָמוֹנָא הוּא אֶלָּא אַרֵישָׁא וְכֻלָּם אִם הָיָה גּוֹי וְנִתְגַּיֵּר עֶבֶד וְנִשְׁתַּחְרֵר אֵין נֶאֱמָנִין רַבִּי יוֹחָנָן בֶּן בְּרֹקָא אוֹמֵר נֶאֱמָנִין
בְּמַאי קָמִפַּלְגִי תַּנָּא קַמָּא סָבַר כֵּיוָן דְּגוֹי הוּא לָא הֲוָה דָּיֵק וְרַבִּי יוֹחָנָן בֶּן בְּרֹקָא סָבַר כֵּוָן דְּדַעְתֵּהּ לְאִגַּיּוֹרֵי מֵדָק הֲוָה דָּיֵק
מַאי קְצָצָה דְּתָנוּ רַבָּנַן כֵּיצַד קְצָצָה אֶחָד מִן הָאַחִין שֶׁנָּשָׂא אִשָּׁה שֶׁאֵינָהּ הוֹגֶנֶת לוֹ בָּאִין בְּנֵי מִשְׁפָּחָה וּמְבִיאִין חָבִית מְלֵאָה פֵּרוֹת וְשׁוֹבְרִין אוֹתָהּ בְּאֶמְצַע רְחָבָה וְאוֹמְרִים אַחֵינוּ בֵּית יִשְׂרָאֵל שִׁמְעוּ אָחִינוּ פְּלוֹנִי נָשָׂא אִשָּׁה שֶׁאֵינָהּ הוֹגֶנֶת לוֹ וּמִתְיָרְאִים אָנוּ שֶׁמָּא יִתְעָרֵב זַרְעוֹ בְּזַרְעֵנוּ בּוֹאוּ וּקְחוּ לָכֶם דֻּגְמָא לְדוֹרוֹת שֶׁלֹּא יִתְעָרֵב זַרְעוֹ בְּזַרְעֵנוּ וְזוֹ הִיא קְצָצָה שֶׁהַתִּינוֹק נֶאֱמָן לְהָעִיד עָלֶיהָ
הֲדַרַן עֲלָךְ הָאִשָּׁה שֶׁנִּתְאַרְמְלָה

 *** דף כט. *** 

מַתְנִי' אֵלּוּ נְעָרוֹת שֶׁיֵּשׁ לָהֶן קְנָס הַבָּא עַל הַמַּמְזֶרֶת וְעַל הַנְּתִינָה וְעַל הַכּוּתִית הַבָּא עַל הַגִּיּוֹרֶת וְעַל הַשְּׁבוּיָה וְעַל הַשִּׁפְחָה שֶׁנִּפְדּוּ וְשֶׁנִּתְגַּיְּרוּ וְשֶׁנִּשְׁתַּחְרְרוּ פְּחוּתוֹת מִבְּנוֹת שָׁלֹשׁ שָׁנִים וְיוֹם אֶחָד
הַבָּא עַל אֲחוֹתוֹ וְעַל אֲחוֹת אָבִיו וְעַל אֲחוֹת אִמּוֹ וְעַל אֲחוֹת אִשְׁתּוֹ וְעַל אֵשֶׁת אָחִיו וְעַל אֵשֶׁת אֲחִי אָבִיו וְעַל הַנִּדָּה יֵשׁ לָהֶם קְנָס אַף עַל פִּי שֶׁהֵן בְּהִכָּרֵת אֵין בָּהֶן מִיתַת בֵּית דִּין
גְּמָ' הָנֵי נְעָרוֹת פְּסוּלוֹת אִית לְהוּ קְנָס כְּשֵׁרוֹת לָא הָכִי קָאָמַר אֵלּוּ נְעָרוֹת פְּסוּלוֹת שֶׁיֵּשׁ לָהֶם קְנָס הַבָּא עַל הַמַּמְזֶרֶת וְעַל הַנְּתִינָה וְעַל הַכּוּתִית
נַעֲרָה אִין קְטַנָּה לָא מַאן תַּנָּא
אָמַר רַב יְהוּדָה אָמַר רַב רַבִּי מֵאִיר הִיא דְּתַנְיָא קְטַנָּה מִבַּת יוֹם אֶחָד וְעַד שֶׁתָּבִיא שְׁתֵּי שְׂעָרוֹת יֵשׁ לָהּ מֶכֶר וְאֵין לָהּ קְנָס וּמִשֶּׁתָּבִיא שְׁתֵּי שְׂעָרוֹת וְעַד שֶׁתִּבְגַּר יֵשׁ לָהּ קְנָס וְאֵין לָהּ מֶכֶר דִּבְרֵי רַבִּי מֵאִיר שֶׁהָיָה רַבִּי מֵאִיר אוֹמֵר כׇּל מָקוֹם שֶׁיֵּשׁ מֶכֶר אֵין קְנָס וְכׇל מָקוֹם שֶׁיֵּשׁ קְנָס אֵין מֶכֶר
וַחֲכָמִים אוֹמְרִים קְטַנָּה מִבַּת שָׁלֹשׁ שָׁנִים וְיוֹם אֶחָד וְעַד שֶׁתִּבְגַּר יֵשׁ לָהּ קְנָס קְנָס אִין מֶכֶר לָא אֵימָא

 *** דף כט: *** 

אַף קְנָס בִּמְקוֹם מֶכֶר
וְהָנֵי בְּנֵי קְנָסָא נִינְהוּ וְאַמַּאי אִקְּרִי כָּאן וְלוֹ תִּהְיֶה לְאִשָּׁה אִשָּׁה הָרְאוּיָה לוֹ אָמַר רֵישׁ לָקִישׁ נַעֲרָה נַעֲרָה הַנַּעֲרָה חַד לְגוּפֵהּ וְחַד לְאֵתוֹיֵי חַיָּבֵי לָאוִין וְחַד לְאֵתוֹיֵי חַיָּבֵי כָרֵתוֹת
רַב פָּפָּא אָמַר בְּתוּלָה בְּתוּלוֹת הַבְּתוּלוֹת חַד לְגוּפֵהּ וְחַד לְאֵתוֹיֵי חַיָּבֵי לָאוִין וְחַד לְאֵתוֹיֵי חַיָּבֵי כָרֵתוֹת
וְרַב פָּפָּא מַאי טַעְמָא לָא אָמַר כְּרֵישׁ לָקִישׁ הָהוּא מִבְּעֵי לֵהּ לְכִדְאַבָּיֵי דְּאָמַר אַבָּיֵי בָּא עָלֶיהָ וּמֵתָה פָּטוּר שֶׁנֶּאֱמַר וְנָתַן לַאֲבִי הַנַּעֲרָה לַאֲבִי נַעֲרָה וְלֹא לַאֲבִי מֵתָה
וְרֵישׁ לָקִישׁ מַאי טַעְמָא לָא אָמַר כְּרַב פָּפָּא הָהוּא מִבְּעֵי לֵהּ לִגְזֵרָה שָׁוָה דְּתַנְיָא כֶּסֶף יִשְׁקֹל כְּמֹהַר הַבְּתוּלֹת שֶׁיְּהֵא זֶה כְּמֹהַר הַבְּתוּלוֹת וּמֹהַר הַבְּתוּלוֹת כָּזֶה וְרֵישׁ לָקִישׁ נָמֵי מִבְּעֵי לֵהּ לְכִדְאַבָּיֵי וְרַב פָּפָּא נָמֵי מִבְּעֵי לֵהּ לִגְזֵרָה שָׁוָה
אֶלָּא שִׁתָּא קְרָאֵי כְּתִיבִי נַעֲרָה נַעֲרָה הַנַּעֲרָה בְּתוּלָה בְּתוּלוֹת הַבְּתוּלוֹת תְּרֵי לְגוּפַיְהוּ חַד לְכִדְאַבָּיֵי וְחַד לִגְזֵרָה שָׁוָה אִיַּתַּרוּ לֵהּ תְּרֵי חַד לְאֵתוֹיֵי חַיָּבֵי לָאוִין וְחַד לְאֵתוֹיֵי חַיָּבֵי כָרֵתוֹת
וּלְאַפּוֹקֵי מֵהַאי תַּנָּא דְּתַנְיָא וְלוֹ תִּהְיֶה לְאִשָּׁה שִׁמְעוֹן הַתִּמְנִי אוֹמֵר אִשָּׁה שֶׁיֵּשׁ בָּהּ הֲוָיָה רַבִּי שִׁמְעוֹן בֶּן מְנַסְיָא אוֹמֵר אִשָּׁה הָרְאוּיָה לְקַיְּמָהּ
מַאי בֵּינַיְהוּ אָמַר רַבִּי זֵירָא מַמְזֶרֶת וּנְתִינָה אִכָּא בֵּינַיְהוּ לְמַאן דְּאָמַר יֵשׁ בָּהּ הֲוָיָה הָא נָמֵי יֵשׁ בָּהּ הֲוָיָה לְמַאן דְּאָמַר רְאוּיָה לְקַיְּמָהּ הָא אֵינָהּ רְאוּיָה לְקַיְּמָהּ
וּלְרַבִּי עֲקִיבָא דְּאָמַר אֵין קִדּוּשִׁין תּוֹפְסִין בְּחַיָּבֵי לָאוִין מַאי בֵּינַיְהוּ אִכָּא בֵּינַיְהוּ אַלְמָנָה לְכֹהֵן גָּדוֹל כְּרַבִּי סִימַאי דְּתַנְיָא רַבִּי סִימַאי אוֹמֵר מִן הַכֹּל עוֹשֶׂה רַבִּי עֲקִיבָא מַמְזֵרִין חוּץ מֵאַלְמָנָה לְכֹהֵן גָּדוֹל שֶׁהֲרֵי אָמְרָה תּוֹרָה לֹא יִקַּח וְלֹא יְחַלֵּל חִלּוּלִין הוּא עוֹשֶׂה וְאֵין עוֹשֶׂה מַמְזֵרִין
וּלְרַבִּי יְשֵׁבָב דְּאָמַר בּוֹאוּ וְנִצְוַח עַל עֲקִיבָא בֶּן יוֹסֵף שֶׁהָיָה אוֹמֵר כֹּל שֶׁאֵין לוֹ בִּיאָה בְּיִשְׂרָאֵל הַוָּלָד מַמְזֵר מַאי בֵּינַיְהוּ אִכָּא בֵּינַיְהוּ

 *** דף ל. *** 

חַיָּבֵי עֲשֵׂה מִצְרִי וַאֲדוֹמִי
הָנִיחָא לְרַבִּי יְשֵׁבָב אִי לְאַפּוֹקֵי מִטַּעְמָא דְּרַבִּי סִימַאי קָאָתֵי שַׁפִּיר אֶלָּא אִי טַעְמָא דְנַפְשֵׁהּ קָאָמַר כֹּל שֶׁאֵין לוֹ בִּיאָה בְּיִשְׂרָאֵל הַוָּלָד מַמְזֵר וַאֲפִלּוּ חַיָּבֵי עֲשֵׂה מַאי בֵּינַיְהוּ
אִכָּא בֵּינַיְהוּ בְּעוּלָה לְכֹהֵן גָּדוֹל וּמַאי שְׁנָא דְּהָוֵה לֵהּ עֲשֵׂה שֶׁאֵינוֹ שָׁוֶה בַּכֹּל
אָמַר רַב חִסְדָּא הַכֹּל מוֹדִים בְּבָא עַל הַנִּדָּה שֶׁמְּשַׁלֵּם קְנָס לְמַאן דְּאָמַר יֵשׁ בָּהּ הֲוָיָה הָא נָמֵי יֵשׁ בָּהּ הֲוָיָה לְמַאן דְּאָמַר רְאוּיָה לְקַיְּמָהּ הָא נָמֵי רְאוּיָה לְקַיְּמָהּ
וּלְאַפּוֹקֵי מִדְּרַבִּי נְחוּנְיָא בֶּן הַקָּנָה דְּתַנְיָא רַבִּי נְחוּנְיָא בֶּן הַקָּנָה הָיָה עוֹשֶׂה אֶת יוֹם הַכִּפּוּרִים כַּשַּׁבָּת לְתַשְׁלוּמִין מָה שַׁבָּת מִתְחַיֵּב בְּנַפְשׁוֹ וּפָטוּר מִן הַתַּשְׁלוּמִין אַף יוֹם הַכִּפּוּרִים מִתְחַיֵּב בְּנַפְשׁוֹ וּפָטוּר מִן הַתַּשְׁלוּמִין
מַאי טַעְמָא דְּרַבִּי נְחוּנְיָא בֶּן הַקָּנָה אָמַר אַבָּיֵי נֶאֱמַר אָסוֹן בִּידֵי אָדָם וְנֶאֱמַר אָסוֹן בִּידֵי שָׁמַיִם מָה אָסוֹן הָאָמוּר בִּידֵי אָדָם פָּטוּר מִן הַתַּשְׁלוּמִין אַף אָסוֹן הָאָמוּר בִּידֵי שָׁמַיִם פָּטוּר מִן הַתַּשְׁלוּמִין
מַתְקֵף לַהּ רַב אַדָּא בַּר אַהֲבָה מִמַּאי דְּכִי קָא מַזְהַר לְהוּ יַעֲקֹב לִבְנֵהּ עַל צִנִּים וּפַחִים דְּבִידֵי שָׁמַיִם נִינְהוּ דִּלְמָא עַל אַרְיָא וְגַנָּבֵי דְּבִידֵי אָדָם נִינְהוּ אַטּוּ יַעֲקֹב אַהָא אַזְהַר אַהָא לָא אַזְהַר יַעֲקֹב עַל כֹּל מִלֵּי אַזְהַר
וְצִנִּים פַּחִים בִּידֵי שָׁמַיִם נִינְהוּ וְהָתַנְיָא הַכֹּל בִּידֵי שָׁמַיִם חוּץ מִצִּנִּים פַּחִים שֶׁנֶּאֱמַר צִנִּים פַּחִים בְּדֶרֶךְ עִקֵּשׁ שׁוֹמֵר נַפְשׁוֹ יִרְחַק מֵהֶם וְתוּ אַרְיָא וְגַנָּבֵי בִּידֵי אָדָם נִינְהוּ וְהָאָמַר רַב יוֹסֵף וְכֵן תָּנֵי רַבִּי חִיָּא מִיּוֹם שֶׁחָרַב בֵּית הַמִּקְדָּשׁ אַף עַל פִּי שֶׁבָּטְלוּ סַנְהֶדְרִין אַרְבַּע מִיתוֹת לֹא בָּטְלוּ לֹא בָּטְלוּ הָא בָּטְלוּ לְהוּ אֶלָּא

 *** דף ל: *** 

דִּין אַרְבַּע מִיתוֹת לֹא בָּטְלוּ מִי שֶׁנִּתְחַיֵּב סְקִילָה אוֹ נוֹפֵל מִן הַגָּג אוֹ חַיָּה דּוֹרַסְתּוֹ וּמִי שֶׁנִּתְחַיֵּב שְׂרֵפָה אוֹ נוֹפֵל בִּדְלֵקָה אוֹ נָחָשׁ מַכִּישׁוֹ וּמִי שֶׁנִּתְחַיֵּב הֲרִיגָה אוֹ נִמְסָר לַמַּלְכוּת אוֹ לִסְטִים בָּאִין עָלָיו וּמִי שֶׁנִּתְחַיֵּב חֶנֶק אוֹ טוֹבֵעַ בַּנָּהָר אוֹ מֵת בִּסְרוֹנְכֵי אֶלָּא אֵפוֹךְ אַרְיָא וְגַנָּבֵי בִּידֵי שָׁמַיִם צִנִּים וּפַחִים בִּידֵי אָדָם
רָבָא אָמַר טַעְמָא דְּרַבִּי נְחוּנְיָא בֶּן הַקָּנָה מֵהָכָא וְאִם הַעְלֵם יַעְלִימוּ עַם הָאָרֶץ אֶת עֵינֵיהֶם מִן הָאִישׁ הַהוּא בְּתִתּוֹ מִזַּרְעוֹ לַמֹּלֶךְ וְשַׂמְתִּי אֲנִי אֶת פָּנַי בָּאִישׁ הַהוּא וּבְמִשְׁפַּחְתּוֹ וְהִכְרַתִּי אֹתוֹ אָמְרָה תּוֹרָה כָּרֵת שֶׁלִּי כְּמִיתָה שֶׁלָּכֶם מָה מִיתָה שֶׁלָּכֶם פָּטוּר מִן הַתַּשְׁלוּמִין אַף כָּרֵת שֶׁלִּי פָּטוּר מִן הַתַּשְׁלוּמִין
מַאי אִכָּא בֵּין רָבָא לְאַבָּיֵי אִכָּא בֵּינַיְהוּ זָר שֶׁאָכַל תְּרוּמָה לְאַבָּיֵי פָּטוּר וּלְרָבָא חַיָּב
וּלְאַבָּיֵי פָּטוּר וְהָאָמַר רַב חִסְדָּא מוֹדֶה רַבִּי נְחוּנְיָא בֶּן הַקָּנָה בְּגוֹנֵב חֶלְבּוֹ שֶׁל חֲבֵרוֹ וַאֲכָלוֹ שֶׁהוּא חַיָּב שֶׁכְּבָר נִתְחַיֵּב בִּגְנֵבָה קֹדֶם שֶׁבָּא לִידֵי אִסּוּר חֵלֶב אַלְמָא דְּמֵעִדָּנָא דְּאַגְבְּהֵהּ קַנְיֵהּ מִתְחַיֵּב בְּנַפְשׁוֹ לָא הֲוָה עַד דְּאָכֵל לֵהּ הָכָא נָמֵי בְּעִדָּנָא דְּאַגְבְּהֵהּ קַנְיֵהּ מִתְחַיֵּב בְּנַפְשׁוֹ לָא הָוֵי עַד דְּאָכֵל לֵהּ הָכָא בְּמַאי עָסְקִינַן כְּגוֹן שֶׁתָּחַב לוֹ חֲבֵרוֹ לְתוֹךְ פִּיו
סוֹף סוֹף כֵּיוָן דְּלַעֲסֵהּ קַנְיֵהּ מִתְחַיֵּב בְּנַפְשׁוֹ לָא הָוֵי עַד דְּבַלְעַהּ כְּגוֹן שֶׁתָּחַב לוֹ לְתוֹךְ בֵּית הַבְּלִיעָה הֵיכִי דָמֵי אִי דְּמָצֵי לְאַהְדּוֹרַהּ נֶהְדַּר אִי לָא מָצֵי לְאַהְדּוֹרַהּ אַמַּאי חַיָּב לָא צְרִיכָא דְּמָצֵי לְאַהְדּוֹרַהּ עַל יְדֵי הַדְּחָק
רַב פָּפָּא אָמַר כְּגוֹן שֶׁתָּחַב לוֹ חֲבֵרוֹ מַשְׁקִין שֶׁל תְּרוּמָה לְתוֹךְ פִּיו רַב אָשֵׁי אָמַר בְּזָר שֶׁאָכַל תְּרוּמָה מִשֶּׁלּוֹ

 *** דף לא. *** 

וְקָרַע שִׁירָאִין שֶׁל חֲבֵרוֹ
גּוּפָא אָמַר רַב חִסְדָּא מוֹדֶה רַבִּי נְחוּנְיָא בֶּן הַקָּנָה בְּגוֹנֵב חֶלְבּוֹ שֶׁל חֲבֵרוֹ וַאֲכָלוֹ שֶׁהוּא חַיָּב שֶׁכְּבָר נִתְחַיֵּב בִּגְנֵבָה קֹדֶם שֶׁיָּבֹא לִידֵי אִסּוּר חֵלֶב לֵימָא פְּלִיגָא דְּרַבִּי אָבִין דְּאָמַר רַבִּי אָבִין הַזּוֹרֵק חֵץ מִתְּחִלַּת אַרְבַּע לְסוֹף אַרְבַּע וְקָרַע שִׁירָאִין בַּהֲלִיכָתוֹ פָּטוּר שֶׁעֲקִירָה צֹרֶךְ הַנָּחָה הִיא הָכָא נָמֵי הַגְבָּהָה צֹרֶךְ אֲכִילָה הִיא
הָכִי הַשְׁתָּא הָתָם אִי אֶפְשָׁר לְהַנָּחָה בְּלֹא עֲקִירָה הָכָא אֶפְשָׁר לַאֲכִילָה בְּלֹא הַגְבָּהָה דְּאִי בָּעֵי גָּחֵן וְאָכֵל אִי נָמֵי הָתָם אִי בָּעֵי לְאַהְדּוֹרַהּ לָא מָצֵי מַהְדַּר לַהּ הָכָא מָצֵי מַהְדַּר לַהּ
מַאי אִכָּא בֵּין הַאי לִשָּׁנָא לְהַאי לִשָּׁנָא אִכָּא בֵּינַיְהוּ הַמַּעֲבִיר סַכִּין בִּרְשׁוּת הָרַבִּים וְקָרַע שִׁירָאִין בַּהֲלִיכָתוֹ לְהָךְ לִשָּׁנָא דְּאָמְרַתְּ אִי אֶפְשָׁר לְהַנָּחָה בְּלֹא עֲקִירָה הָכָא נָמֵי אִי אֶפְשָׁר לְהַנָּחָה בְּלֹא עֲקִירָה לְהָךְ לִשָּׁנָא דְּאָמְרַתְּ לָא מָצֵי מַהְדַּר לַהּ הָכָא מָצֵי מַהְדַּר לַהּ
גּוּפָא אָמַר רַבִּי אָבִין הַזּוֹרֵק חֵץ מִתְּחִלַּת אַרְבַּע לְסוֹף אַרְבַּע וְקָרַע שִׁירָאִין בַּהֲלִיכָתוֹ פָּטוּר שֶׁעֲקִירָה צֹרֶךְ הַנָּחָה הִיא מֵתִיב רַב בִּיבִי בַּר אַבָּיֵי הַגּוֹנֵב כִּיס בְּשַׁבָּת חַיָּב שֶׁכְּבָר נִתְחַיֵּב בִּגְנֵבָה קֹדֶם שֶׁיָּבֹא לִידֵי אִסּוּר סְקִילָה הָיָה מְגָרֵר וְיוֹצֵא מְגָרֵר וְיוֹצֵא פָּטוּר שֶׁהֲרֵי אִסּוּר שַׁבָּת וּגְנֵבָה בָּאִין כְּאֶחָד
וְאַמַּאי הָכָא נָמֵי לֵימָא הַגְבָּהָה צֹרֶךְ הוֹצָאָה הִיא הָכָא בְּמַאי עָסְקִינַן כְּגוֹן שֶׁהִגְבִּיהוֹ עַל מְנָת לְהַצְנִיעוֹ וְנִמְלַךְ עָלָיו וְהוֹצִיאוֹ
וְכִי הַאי גַּוְנָא מִי חַיָּב וְהָאָמַר רַב סִימוֹן אָמַר רַבִּי אַמֵּי אָמַר רַבִּי יוֹחָנָן הַמְפַנֶּה חֲפָצִים מִזָּוִית לְזָוִית וְנִמְלַךְ עֲלֵיהֶם וְהוֹצִיאָן פָּטוּר שֶׁלֹּא הָיְתָה עֲקִירָה מִשָּׁעָה רִאשׁוֹנָה לְכָךְ
לָא תֵּימָא עַל מְנָת לְהַצְנִיעוֹ אֶלָּא אֵימָא עַל מְנָת לְהוֹצִיאוֹ הָכָא בְּמַאי עָסְקִינַן כְּשֶׁעָמַד
עָמַד לְמַאי אִי לְכַתֵּף אוֹרְחֵהּ הוּא אֶלָּא בְּעוֹמֵד לָפוּשׁ אֲבָל לְכַתֵּף מַאי

 *** דף לא: *** 

פָּטוּר אַדְּתָנֵי הָיָה מְגָרֵר וְיוֹצֵא מְגָרֵר וְיוֹצֵא פָּטוּר נִפְלוֹג וְנִתְנֵי בְּדִידַהּ בַּמֶּה דְּבָרִים אֲמוּרִים בְּעוֹמֵד לָפוּשׁ אֲבָל לְכַתֵּף פָּטוּר
אֶלָּא הָא מַנִּי בֶּן עַזַּאי הִיא דְּאָמַר מְהַלֵּךְ כְּעוֹמֵד דָּמֵי אֲבָל זוֹרֵק מַאי פָּטוּר נִפְלוֹג [וְנִתְנֵי] בְּדִידַהּ בַּמֶּה דְּבָרִים אֲמוּרִים בִּמְהַלֵּךְ אֲבָל זוֹרֵק פָּטוּר
מְגָרֵר וְיוֹצֵא אִצְטְרִיכָא לֵהּ סָלְקָא דַּעְתָּךְ אָמֵינָא אֵין דֶּרֶךְ הוֹצָאָה בְּכָךְ קָא מַשְׁמַע לַן
וּבְמַאי אִי בְּרַבְרְבֵי אוֹרְחֵהּ הוּא אִי בְּזוּטְרֵי לָאו אוֹרְחֵהּ הוּא אֶלָּא בְּמִצְעֵי
וּדְאַפְּקֵהּ לְהֵיכָא אִי דְּאַפְּקֵהּ לִרְשׁוּת הָרַבִּים אִסּוּר שַׁבָּת אִכָּא אִסּוּר גְּנֵבָה לֵיכָּא אִי דְּאַפְּקֵהּ לִרְשׁוּת הַיָּחִיד אִסּוּר גְּנֵבָה אִכָּא אִסּוּר שַׁבָּת לֵיכָּא לָא צְרִיכָא דְּאַפְּקֵהּ לְצִדֵּי רְשׁוּת הָרַבִּים
וּכְמַאן אִי כְּרַבִּי אֱלִיעֶזֶר דְּאָמַר צִדֵּי רְשׁוּת הָרַבִּים כִּרְשׁוּת הָרַבִּים דָּמוּ אִסּוּר שַׁבָּת אִכָּא אִסּוּר גְּנֵבָה לֵיכָּא אִי כְּרַבָּנַן דְּאָמְרִי צִדֵּי רְשׁוּת הָרַבִּים לָאו כִּרְשׁוּת הָרַבִּים דָּמוּ אִסּוּר גְּנֵבָה אִכָּא אִסּוּר שַׁבָּת לֵיכָּא
לְעוֹלָם כְּרַבִּי אֱלִיעֶזֶר וְכִי אָמַר רַבִּי אֱלִיעֶזֶר צִדֵּי רְשׁוּת הָרַבִּים כִּרְשׁוּת הָרַבִּים דָּמוּ הָנֵי מִלֵּי לְעִנְיַן חִיּוּבָא דְשַׁבָּת דְּזִמְנִין דְּדָחֲקִי רַבִּים וְעָיְלִי לְהָתָם אֲבָל לְעִנְיַן מִקְנֵא קָנֵי מַאי טַעְמָא דְּהָא לָא שְׁכִיחִי רַבִּים
רַב אָשֵׁי אָמַר כְּגוֹן שֶׁצֵּרַף יָדוֹ לְמַטָּה מִשְּׁלֹשָׁה וְקִבְּלוֹ כִּדְרָבָא דְּאָמַר רָבָא יָדוֹ שֶׁל אָדָם חֲשׁוּבָה לוֹ כְּאַרְבָּעָה עַל אַרְבָּעָה רַב אַחָא מַתְנִי הָכִי
רָבִינָא מַתְנֵי לְעוֹלָם דְּאַפְּקֵהּ לִרְשׁוּת הָרַבִּים וּבִרְשׁוּת הָרַבִּים נָמֵי קָנָה וְתַרְוַיְהוּ בְּדִיּוּקָא דְּהָא מַתְנִיתִין קָמִפַּלְגִי דִּתְנַן הָיָה מוֹשְׁכוֹ וְיוֹצֵא וּמֵת בִּרְשׁוּת בְּעָלִים פָּטוּר הִגְבִּיהוֹ אוֹ שֶׁהוֹצִיאוֹ מֵרְשׁוּת בְּעָלִים וּמֵת חַיָּב
רָבִינָא דָּיֵק מֵרֵישָׁא רַב אַחָא דָּיֵק מִסֵּיפָא רָבִינָא דָּיֵק מֵרֵישָׁא הָיָה מוֹשְׁכוֹ וְיוֹצֵא וּמֵת בִּרְשׁוּת בְּעָלִים פָּטוּר טַעְמָא דְּמֵת בִּרְשׁוּת בְּעָלִים הָא הוֹצִיאוֹ מֵרְשׁוּת בְּעָלִים וָמֵת חַיָּב רַב אַחָא דָּיֵק מִסֵּיפָא הִגְבִּיהוֹ אוֹ שֶׁהוֹצִיאוֹ הוֹצָאָה דֻּומְיָא דְּהַגְבָּהָה מָה הַגְבָּהָה דְּאָתֵי לִרְשׁוּתֵהּ אַף הוֹצָאָה נָמֵי דְּאָתֵי לִרְשׁוּתֵהּ
לְרַב אַחָא קַשְׁיָא רֵישָׁא לְרָבִנָא קַשְׁיָא סֵיפָא רֵישָׁא לְרַב אַחָא לָא קַשְׁיָא כַּמָּה דְּלָא אָתֵי לִרְשׁוּתֵהּ רְשׁוּת בְּעָלִים קָרֵינָא בֵּהּ סֵיפָא לְרָבִינָא לָא קַשְׁיָא הוֹצָאָה דֻּמְיָא דְּהַגְבָּהָה לָא אָמְרִינַן
הַבָּא עַל אֲחוֹתוֹ וְעַל אֲחוֹת אָבִיו כּוּ' וּרְמִינְהוּ אֵלּוּ הֵן הַלּוֹקִין הַבָּא עַל אֲחוֹתוֹ וְעַל אֲחוֹת אָבִיו וְעַל אֲחוֹת אִמּוֹ וְעַל אֲחוֹת אִשְׁתּוֹ וְעַל אֵשֶׁת אָחִיו וְעַל אֵשֶׁת אֲחִי אָבִיו וְעַל הַנִּדָּה

 *** דף לב. *** 

וְקַיְמָא לַן דְּאֵינוֹ לוֹקֶה וּמְשַׁלֵּם אָמַר עֻלָּא לָא קַשְׁיָא כָּאן בַּאֲחוֹתוֹ נַעֲרָה כָּאן בַּאֲחוֹתוֹ בּוֹגֶרֶת
אֲחוֹתוֹ בּוֹגֶרֶת נָמֵי הָא אִכָּא בֹּשֶׁת וּפְגָם בְּשׁוֹטָה וְהָא אִכָּא צַעֲרָא בִּמְפֻתָּה
הַשְׁתָּא דְּאָתֵית לְהָכִי אֲפִלּוּ תֵּימָא אֲחוֹתוֹ נַעֲרָה בִּיתוֹמָה וּמְפֻתָּה
אַלְמָא קָסָבַר עֻלָּא כָּל הֵיכָא דְּאִכָּא מָמוֹן וּמַלְקוֹת מָמוֹנָא מְשַׁלֵּם מִלְקָא לָא לָקֵי מְנָא לֵהּ לְעֻלָּא הָא גָּמַר מֵחוֹבֵל בַּחֲבֵרוֹ מָה חוֹבֵל בַּחֲבֵרוֹ דְּאִכָּא מָמוֹן וּמַלְקוֹת מָמוֹנָא מְשַׁלֵּם מִלְקָא לָא לָקֵי אַף כֹּל הֵיכָא דְּאִכָּא מָמוֹן וּמַלְקוֹת מָמוֹנָא מְשַׁלֵּם מִלְקָא לָא לָקֵי
מָה לְחוֹבֵל בַּחֲבֵרוֹ שֶׁכֵּן חַיָּב בַּחֲמִשָּׁה דְּבָרִים וְאִי מָמוֹנָא לְקֻלָּא שֶׁכֵּן הֻתַּר מִכְּלָלוֹ בְּבֵית דִּין
אֶלָּא גָּמַר מֵעֵדִים זוֹמְמִין מָה עֵדִים זוֹמְמִין דְּאִכָּא מָמוֹן וּמַלְקוֹת מָמוֹנָא מְשַׁלֵּם מִלְקָא לָא לָקֵי אַף כֹּל הֵיכָא דְּאִכָּא מָמוֹן וּמַלְקוֹת מָמוֹנָא מְשַׁלֵּם מִלְקָא לָא לָקֵי
מָה לְעֵדִים זוֹמְמִין שֶׁכֵּן אֵינָן צְרִיכִים הַתְרָאָה וְאִי מָמוֹנָא לְקֻלָּא הוּא שֶׁכֵּן לֹא עָשׂוּ מַעֲשֶׂה
אֶלָּא גָּמַר מִתַּרְוַיְהוּ מָה הַצַּד הַשָּׁוֶה שֶׁבָּהֶן דְּאִכָּא מָמוֹן וּמַלְקוֹת מָמוֹנָא מְשַׁלֵּם מִלְקָא לָא לָקֵי אַף כֹּל הֵיכָא דְּאִכָּא מָמוֹן וּמַלְקוֹת מָמוֹנָא מְשַׁלֵּם מִלְקָא לָא לָקֵי מָה לְהַצַּד הַשָּׁוֶה שֶׁבָּהֶן שֶׁכֵּן יֵשׁ בָּהֶן צַד חָמוּר וְאִי מָמוֹנָא לְקֻלָּא הוּא שֶׁכֵּן יֵשׁ בָּהֶן צַד הַקַּל

 *** דף לב: *** 

אֶלָּא עֻלָּא תַּחַת תַּחַת גָּמַר כְּתִיב הָכָא תַּחַת אֲשֶׁר עִנָּהּ וּכְתִיב הָתָם עַיִן תַּחַת עַיִן מָה הָתָם מָמוֹנָא מְשַׁלֵּם מִלְקָא לָא לָקֵי אַף כֹּל הֵיכָא דְּאִכָּא מָמוֹנָא וּמַלְקוֹת מָמוֹנָא מְשַׁלֵּם מִלְקָא לָא לָקֵי
רַבִּי יוֹחָנָן אָמַר אֲפִלּוּ תֵּימָא אֲחוֹתוֹ נַעֲרָה כָּאן שֶׁהִתְרוּ בּוֹ כָּאן שֶׁלֹּא הִתְרוּ בּוֹ
אַלְמָא קָסָבַר רַבִּי יוֹחָנָן כׇּל הֵיכָא דְּאִכָּא מָמוֹן וּמַלְקוֹת וְאַתְרוֹ בֵּהּ מִלְקָא לָקֵי מָמוֹנָא לָא מְשַׁלֵּם מְנָא לֵהּ לְרַבִּי יוֹחָנָן הָא אָמַר קְרָא כְּדֵי רִשְׁעָתוֹ מִשּׁוּם רִשְׁעָה אַחַת אַתָּה מְחַיְּבוֹ וְאִי אַתָּה מְחַיְּבוֹ מִשּׁוּם שְׁתֵּי רִשְׁעָיוֹת וּסְמִיךְ לֵהּ אַרְבָּעִים יַכֶּנּוּ
וַהֲרֵי חוֹבֵל בַּחֲבֵרוֹ דְּאִכָּא מָמוֹן וּמַלְקוֹת מָמוֹנָא מְשַׁלֵּם מִלְקָא לָא לָקֵי וְכִי תֵּימָא הָנֵי מִלֵּי הֵיכָא דְּלָא אַתְרוֹ בֵּהּ אֲבָל אַתְרוֹ בֵּהּ מִלְקָא לָקֵי מָמוֹנָא לָא מְשַׁלֵּם וְהָאָמַר רַבִּי אַמֵּי אָמַר רַבִּי יוֹחָנָן הִכָּהוּ הַכָּאָה שֶׁאֵין בָּהּ שָׁוֶה פְּרוּטָה לוֹקֶה הֵיכִי דָמֵי אִי דְּלָא אַתְרוֹ בֵּהּ אַמַּאי לוֹקֶה אֶלָּא פְּשִׁיטָא דְּאַתְרוֹ בֵּהּ וְטַעְמָא דְּלֵית בֵּהּ שָׁוֶה פְּרוּטָה הָא אִית בֵּהּ שָׁוֶה פְּרוּטָה מָמוֹנָא מְשַׁלֵּם מִלְקָא לָא לָקֵי
כִּדְאָמַר רַבִּי אִלְעָא בְּפֵרוּשׁ רִבְּתָה תּוֹרָה עֵדִים זוֹמְמִין לְתַשְׁלוּמִין הָכָא נָמֵי בְּפֵרוּשׁ רִבְּתָה תּוֹרָה חוֹבֵל בַּחֲבֵרוֹ לְתַשְׁלוּמִין וְהֵיכָא אִתְּמַר דְּרַבִּי אִלְעָא אַהָא מְעִידִין אָנוּ אֶת אִישׁ פְּלוֹנִי שֶׁחַיָּב לַחֲבֵרוֹ מָאתַיִם זוּז וְנִמְצְאוּ זוֹמְמִין לוֹקִין וּמְשַׁלְּמִין שֶׁלֹּא הַשֵּׁם הַמְּבִיאָן לִידֵי מַכּוֹת מְבִיאָן לִידֵי תַּשְׁלוּמִין דִּבְרֵי רַבִּי מֵאִיר וַחֲכָמִים אוֹמְרִים כׇּל הַמְשַׁלֵּם אֵינוֹ לוֹקָה
וְנֵימָא כׇּל הַלּוֹקֶה אֵינוֹ מְשַׁלֵּם אָמַר רַבִּי אִלְעָא בְּפֵרוּשׁ רִבְּתָה תּוֹרָה עֵדִים זוֹמְמִין לְתַשְׁלוּמִין הֵיכָן רִבְּתָה תּוֹרָה מִכְּדֵי כְּתִיב וַעֲשִׂיתֶם לוֹ כַּאֲשֶׁר זָמַם לַעֲשׂוֹת לְאָחִיו יָד בְּיָד לְמָה לִי דָּבָר הַנִּתָּן מִיָּד לְיָד וּמַאי נִיהוּ מָמוֹן
חוֹבֵל בַּחֲבֵרוֹ נָמֵי מִכְּדֵי כְּתִיב כַּאֲשֶׁר עָשָׂה כֵּן יֵעָשֶׂה לוֹ כֵּן יִנָּתֵן בּוֹ לְמָה לִי דָּבָר שֶׁיֵּשׁ בּוֹ נְתִינָה וּמַאי נִיהוּ מָמוֹן
וְרַבִּי יוֹחָנָן מַאי טַעְמָא לָא אָמַר כְּעֻלָּא אִם כֵּן בִּטַּלְתָּ עֶרְוַת אֲחוֹתְךָ לֹא תְגַלֶּה

 *** דף לג. *** 

חוֹבֵל בַּחֲבֵרוֹ נָמֵי אִם כֵּן בִּטַּלְתָּ לֹא יֹסִיף פֶּן יֹסִיף עֵדִים זוֹמְמִין נָמֵי אִם כֵּן בִּטַּלְתָּ וְהָיָה אִם בִּן הַכּוֹת הָרָשָׁע אֶלָּא עֵדִים זוֹמְמִין אֶפְשָׁר לְקַיּוֹמַהּ בְּבֶן גְּרוּשָׁה וּבֶן חֲלוּצָה חוֹבֵל בַּחֲבֵרוֹ נָמֵי אִכָּא לְקַיּוֹמַהּ כְּגוֹן שֶׁהַכָּהוּ הַכָּאָה שֶׁאֵין בָּהּ שָׁוֶה פְּרוּטָה
אֲחוֹתוֹ נָמֵי אִכָּא לְקַיּוֹמַהּ בַּאֲחוֹתוֹ בּוֹגֶרֶת אָמַר לָךְ רַבִּי יוֹחָנָן הַאי תַּחַת אֲשֶׁר עִנָּהּ מִבְּעֵי לֵהּ לְכִדְאַבָּיֵי דְּאָמַר אַבָּיֵי אָמַר קְרָא תַּחַת אֲשֶׁר עִנָּהּ הַאי תַּחַת אֲשֶׁר עִנָּהּ מִכְּלָל דְּאִכָּא בֹּשֶׁת וּפְגָם
וְעֻלָּא נָפְקָא לֵהּ מִדְּרָבָא דְּאָמַר רָבָא אָמַר קְרָא וְנָתַן הָאִישׁ הַשֹּׁכֵב עִמָּהּ לַאֲבִי הַנַּעֲרָה חֲמִשִּׁים כָּסֶף הֲנָאַת שְׁכִיבָה חֲמִשִּׁים מִכְּלָל דְּאִכָּא בֹּשֶׁת וּפְגָם
רַבִּי אֱלִיעֶזֶר אוֹמֵר עֵדִים זוֹמְמִין מָמוֹנָא מְשַׁלְּמִי וּמִלְקָא לָא לָקֵי מִשּׁוּם דְּלָאו בְּנֵי הַתְרָאָה נִינְהוּ אָמַר רָבָא תִּדַּע נַתְרֵי בְּהוּ אֵימַת נַתְרֵי בְּהוּ מֵעִקָּרָא אָמְרִי אִשְׁתְּלִין נַתְרֵי בְּהוּ בִּשְׁעַת מַעֲשֶׂה פָּרְשִׁי וְלָא מַסְהֲדִי נַתְרֵי בְּהוּ לְבַסּוֹף מַאי דַהֲוָה הֲוָה
מַתְקֵף לַהּ אַבָּיֵי וְנַתְרֵי בְּהוּ בְּתוֹךְ כְּדֵי דִבּוּר מַתְקֵף לַהּ רַב אַחָא בְּרֵהּ דְּרַב אִיקָא וְנַתְרֵי בְּהוּ מֵעִקָּרָא וּנְרַמֵּז בְּהוּ רַמּוֹזֵי
הֲדַר אָמַר אַבָּיֵי לָאו מִלְּתָא הִיא דַּאֲמַרִי אִי סָלְקָא דַּעְתָּךְ עֵדִים זוֹמְמִין צְרִיכִין הַתְרָאָה כִּי לָא מַתְרִינַן בְּהוּ לָא קָטְלִינַן לְהוּ מִי אִכָּא מִדֵּי דְּאִינְהוּ בָּעוּ קָטְלִי בְּלָא הַתְרָאָה וְאִינְהוּ בָּעוּ הַתְרָאָה הָא בָּעֵינַן וַעֲשִׂיתֶם לוֹ כַּאֲשֶׁר זָמַם לַעֲשׂוֹת לְאָחִיו וְלֵיכָּא
מַתְקֵף לַהּ רַב סַמָּא בְּרֵהּ דְּרַב יִרְמְיָה אֶלָּא מֵעַתָּה בֶּן גְּרוּשָׁה וּבֶן חֲלוּצָה דְּלָא מִכַּאֲשֶׁר זָמַם קָא מִתְרַבֵּי לִבְעֵי הַתְרָאָה אָמַר קְרָא מִשְׁפַּט אֶחָד יִהְיֶה לָכֶם מִשְׁפָּט הַשָּׁוֶה לְכֻלְּכֶם
רַב שִׁישָׁא בְּרֵהּ דְּרַב אִידִי אָמַר חוֹבֵל בַּחֲבֵרוֹ נָמֵי מָמוֹנָא מְשַׁלֵּם וּמִלְקָא לָא לָקֵי מֵהָכָא וְכִי יִנָּצוּ אֲנָשִׁים וְנָגְפוּ אִשָּׁה הָרָה וְיָצְאוּ יְלָדֶיהָ וְאָמַר רַבִּי אֶלְעָזָר בְּמַצּוּת שֶׁבְּמִיתָה הַכָּתוּב מְדַבֵּר דִּכְתִיב וְאִם אָסוֹן יִהְיֶה וְנָתַתָּ נֶפֶשׁ תַּחַת נָפֶשׁ
הֵיכִי דָמֵי אִי דְּלָא אַתְרוֹ בֵּהּ אַמַּאי מִקְּטִיל אֶלָּא פְּשִׁיטָא דְּאַתְרוֹ בֵּהּ וּמֻתְרֶה לְדָבָר חָמוּר הָוֵי מֻתְרֶה לְדָבָר הַקַּל וְאָמַר רַחֲמָנָא וְלֹא יִהְיֶה אָסוֹן עָנוֹשׁ יֵעָנֵשׁ
מַתְקֵף לַהּ רַב אָשֵׁי מִמַּאי דְּמֻתְרֶה לְדָבָר חָמוּר הָוֵי מֻתְרֶה לְדָבָר הַקַּל דִּלְמָא לָא הָוֵי אִם תִּמְצָא לוֹמַר הָוֵי מִמַּאי דְּמִיתָה חֲמוּרָה

 *** דף לג: *** 

דִּלְמָא מַלְקוֹת חָמוּר דְּאָמַר רַב אִלְמָלֵי נַגְּדוּהּ לַחֲנַנְיָה מִישָׁאֵל וַעֲזַרְיָה פְּלַחוּ לְצַלְמָא אֲמַר לֵהּ רַב סַמָּא בְּרֵהּ דְּרַב אַסִּי לְרַב אָשֵׁי וְאָמְרִי לַהּ רַב סַמָּא בְּרֵהּ דְּרַב אָשֵׁי לְרַב אָשֵׁי וְלָא שָׁנֵי לָךְ בֵּין הַכָּאָה שֶׁיֵּשׁ לָהּ קִצְבָה לְהַכָּאָה שֶׁאֵין לָהּ קִצְבָה
מַתְקֵף לַהּ רַב יַעֲקֹב מִנְּהַר פְּקוֹד הָנִיחָא לְרַבָּנַן דְּאָמְרִי נֶפֶשׁ מַמָּשׁ אֶלָּא לְרַבִּי דְּאָמַר מָמוֹן מַאי אִכָּא לְמֵימַר
אֶלָּא אָמַר רַב יַעֲקֹב מִנְּהַר פְּקוֹד מִשְּׁמֵהּ דְּרָבָא מֵהָכָא אִם יָקוּם וְהִתְהַלֵּךְ בַּחוּץ עַל מִשְׁעַנְתּוֹ וְנִקָּה הַמַּכֶּה וְכִי תַּעֲלֶה עַל דַּעְתְּךָ שֶׁזֶּה מְהַלֵּךְ בַּשּׁוּק וְזֶה נֶהֱרָג אֶלָּא מְלַמֵּד שֶׁחוֹבְשִׁין אוֹתוֹ וְאִי מָיֵת קָטְלִינַן לֵהּ וְאִי לָא מָיֵת שִׁבְתּוֹ יִתֵּן וְרַפֹּא יְרַפֵּא
הֵיכִי דָמֵי אִי דְּלָא אַתְרוֹ בֵּהּ אַמַּאי מִקְּטִיל אֶלָּא פְּשִׁיטָא דְּאַתְרוֹ בֵּהּ וּמֻתְרֶה לְדָבָר חָמוּר מֻתְרֶה לְדָבָר הַקַּל וְאָמַר רַחֲמָנָא שִׁבְתּוֹ יִתֵּן וְרַפֹּא יְרַפֵּא
מַתְקֵף לַהּ רַב אָשֵׁי מִמַּאי דְּמֻתְרֶה לְדָבָר חָמוּר הָוֵי מֻתְרֶה לְדָבָר הַקַּל דִּלְמָא לָא הָוֵי וְאִם תִּמְצָא לוֹמַר הָוֵי מִמַּאי דְּמִיתָה חֲמוּרָה דִּלְמָא מַלְקוֹת חָמוּר דְּאָמַר רַב אִלְמָלֵי נַגְּדוּהּ לַחֲנַנְיָה מִישָׁאֵל וַעֲזַרְיָה פְּלַחוּ לְצַלְמָא
אֲמַר לֵהּ רַב סַמָּא בְּרֵהּ דְּרַב אַסִּי לְרַב אָשֵׁי וְאָמְרִי לַהּ רַב סַמָּא בְּרֵהּ דְּרַב אָשֵׁי לְרַב אָשֵׁי וְלָא שָׁנֵי לָךְ בֵּין הַכָּאָה שֶׁיֵּשׁ לָהּ קִצְבָה לְהַכָּאָה שֶׁאֵין לָהּ קִצְבָה
מַתְקֵף לַהּ רַב מָרִי מִמַּאי דִּבְמֵזִיד וְנִקָּה מִקְּטָלָא דִּלְמָא בְּשׁוֹגֵג וְנִקָּה מִגָּלוּת קַשְׁיָא
רֵישׁ לָקִישׁ אָמַר הָא מַנִּי רַבִּי מֵאִיר הִיא דְּאָמַר לוֹקֶה וּמְשַׁלֵּם אִי רַבִּי מֵאִיר אֲפִלּוּ בִּתּוֹ נָמֵי
וְכִי תֵּימָא רַבִּי מֵאִיר לוֹקֶה וּמְשַׁלֵּם אִית לֵהּ מֵת וּמְשַׁלֵּם לֵית לֵהּ וְלָא וְהָתַנְיָא גָּנַב וְטָבַח בְּשַׁבָּת גָּנַב וְטָבַח לַעֲבוֹדָה זָרָה גָּנַב שׁוֹר הַנִּסְקָל וּטְבָחוֹ מְשַׁלֵּם תַּשְׁלוּמֵי אַרְבָּעָה וַחֲמִשָּׁה דִּבְרֵי רַבִּי מֵאִיר וַחֲכָמִים פּוֹטְרִין
הָא אִתְּמַר עֲלַהּ אָמַר רַבִּי יַעֲקֹב אָמַר רַבִּי יוֹחָנָן וְאָמְרִי לַהּ אָמַר רַבִּי יִרְמְיָה אָמַר רַבִּי שִׁמְעוֹן בֶּן לָקִישׁ רַבִּי אָבִין וְרַבִּי אִלְעָא וְכֹל חֲבוּרָתָא מִשְּׁמֵהּ דְּרַבִּי יוֹחָנָן אָמְרִי בְּטוֹבֵחַ עַל יְדֵי אַחֵר
וְכִי זֶה חוֹטֵא וְזֶה מִתְחַיֵּב אָמַר רָבָא אָמַר רַחֲמָנָא וּטְבָחוֹ אוֹ מְכָרוֹ מָה מְכִירָה עַל יְדֵי אַחֵר אַף טְבִיחָה עַל יְדֵי אַחֵר
דְּבֵי רַבִּי יִשְׁמָעֵאל תָּנָא אוֹ לְרַבּוֹת אֶת הַשָּׁלִיחַ דְּבֵי חִזְקִיָּה תָּנָא תַּחַת לְרַבּוֹת אֶת הַשָּׁלִיחַ
מַתְקֵף לַהּ מָר זוּטְרָא מִי אִכָּא מִדֵּי דְּאִלּוּ עֲבַד אִיהוּ לָא מִחַיַּב וְעָבֵד שְׁלִיחַ וּמִחַיַּב אִיהוּ לָאו מִשּׁוּם דְּלָא מִחַיַּב אֶלָּא מִשּׁוּם דְּקָם לֵהּ בִּדְרַבָּה מִנֵּהּ
אִי בְּטוֹבֵחַ עַל יְדֵי אַחֵר מַאי טַעְמַיְהוּ דְּרַבָּנַן דְּפָטְרִי מַאן חֲכָמִים

 *** דף לד. *** 

רַבִּי שִׁמְעוֹן הִיא דְּאָמַר שְׁחִיטָה שֶׁאֵינָהּ רְאוּיָה לֹא שְׁמָהּ שְׁחִיטָה הָתִינַח עֲבוֹדָה זָרָה וְשׁוֹר הַנִּסְקָל אֶלָּא שְׁחִיטַת שַׁבָּת שְׁחִיטָה רְאוּיָה הִיא דִּתְנַן הַשּׁוֹחֵט בְּשַׁבָּת וּבְיוֹם הַכִּפּוּרִים אַף עַל פִּי שֶׁמִּתְחַיֵּב בְּנַפְשׁוֹ שְׁחִיטָתוֹ כְּשֵׁרָה
סָבַר לַהּ כְּרַבִּי יוֹחָנָן הַסַּנְדְּלָר דְּתַנְיָא הַמְבַשֵּׁל בְּשַׁבָּת בְּשׁוֹגֵג יֹאכַל בְּמֵזִיד לֹא יֹאכַל דִּבְרֵי רַבִּי מֵאִיר רַבִּי יְהוּדָה אוֹמֵר בְּשׁוֹגֵג יֹאכַל לְמוֹצָאֵי שַׁבָּת בְּמֵזִיד לֹא יֹאכַל עוֹלָמִית רַבִּי יוֹחָנָן הַסַּנְדְּלָר אוֹמֵר בְּשׁוֹגֵג יֵאָכֵל לְמוֹצָאֵי שַׁבָּת לַאֲחֵרִים וְלֹא לוֹ בְּמֵזִיד לֹא יֹאכַל עוֹלָמִית לֹא לוֹ וְלֹא לַאֲחֵרִים
מַאי טַעְמָא דְּרַבִּי יוֹחָנָן הַסַּנְדְּלָר כִּדְדָרֵשׁ רַבִּי חִיָּא אַפִּתְחָא דְּבֵי נְשִׂיאָה וּשְׁמַרְתֶּם אֶת הַשַּׁבָּת כִּי קֹדֶשׁ הִיא לָכֶם מָה קֹדֶשׁ אָסוּר בַּאֲכִילָה אַף מַעֲשֵׂה שַׁבָּת אֲסוּרִין בַּאֲכִילָה אִי מָה קֹדֶשׁ אָסוּר בַּהֲנָאָה אַף מַעֲשֵׂה שַׁבָּת אָסוּר בַּהֲנָאָה תַּלְמוּד לוֹמַר לָכֶם שֶׁלָּכֶם יְהֵא
יָכוֹל אֲפִלּוּ בְּשׁוֹגֵג תַּלְמוּד לוֹמַר מְחַלְּלֶיהָ מוֹת יוּמָת בְּמֵזִיד אָמַרְתִּי לְךָ וְלֹא בְּשׁוֹגֵג
פְּלִיגִי בַּהּ רַב אַחָא וְרָבִינָא חַד אָמַר מַעֲשֵׂה שַׁבָּת דְּאוֹרָיְתָא וְחַד אָמַר דְּרַבָּנַן מַאן דְּאָמַר דְּאוֹרָיְתָא כְּדַאֲמַרַן מַאן דְּאָמַר דְּרַבָּנַן אָמַר קְרָא קֹדֶשׁ הִיא הִיא קֹדֶשׁ וְאֵין מַעֲשֶׂיהָ קֹדֶשׁ
וּלְמַאן דְּאָמַר דְּרַבָּנַן מַאי טַעְמַיְהוּ דְּרַבָּנַן דְּפָטְרִי כִּי קָא פָּטְרִי רַבָּנַן אַשְּׁאָרָא
טוֹבֵחַ לַעֲבוֹדָה זָרָה כֵּיוָן דִּשְׁחַט בֵּהּ פֻּרְתָּא אִתְּסַר לֵהּ אִדַּךְ כִּי קָא טָבַח לָאו דְּמָרֵהּ קָא טָבַח אָמַר רָבָא בְּאוֹמֵר בִּגְמַר זְבִיחָה הוּא עוֹבְדָהּ
שׁוֹר הַנִּסְקָל לָאו דִּידֵהּ הוּא דְּקָטָבַח אָמַר רַבָּה הָכָא בְּמַאי עָסְקִינַן כְּגוֹן שֶׁמְּסָרוֹ לְשׁוֹמֵר וְהִזִּיק בְּבֵית שׁוֹמֵר וְנִגְמַר דִּינוֹ בְּבֵית שׁוֹמֵר וּגְנָבוֹ גַּנָּב מִבֵּית שׁוֹמֵר
וְרַבִּי מֵאִיר סָבַר לַהּ כְּרַבִּי יַעֲקֹב וְסָבַר לַהּ כְּרַבִּי שִׁמְעוֹן סָבַר לַהּ כְּרַבִּי יַעֲקֹב דְּאָמַר אַף מִשֶּׁנִּגְמַר דִּינוֹ הֶחְזִירוֹ שׁוֹמֵר לִבְעָלָיו מֻחְזָר וְסָבַר לַהּ כְּרַבִּי שִׁמְעוֹן דְּאָמַר דָּבָר הַגּוֹרֵם לְמָמוֹן כְּמָמוֹן דָּמֵי
רַבָּה אָמַר לְעוֹלָם בְּטוֹבֵחַ עַל יְדֵי עַצְמוֹ

 *** דף לד: *** 

וְרַבִּי מֵאִיר לוֹקֶה וּמְשַׁלֵּם אִית לֵהּ מֵת וּמְשַׁלֵּם לֵית לֵהּ וְשָׁאנֵי הָנֵי דְּחִדּוּשׁ הוּא שֶׁחִדְּשָׁה תּוֹרָה בִּקְנָס אַף עַל גַּב דְּמִקְּטִיל מְשַׁלֵּם וְאַזְדָּא רַבָּה לְטַעְמֵהּ דְּאָמַר רַבָּה הָיָה גְּדִי גָּנוּב לוֹ וּטְבָחוֹ בְּשַׁבָּת חַיָּב שֶׁכְּבָר נִתְחַיֵּב בִּגְנֵבָה קֹדֶם שֶׁיָּבֹא לִידֵי אִסּוּר שַׁבָּת גָּנַב וְטָבַח בְּשַׁבָּת פָּטוּר שֶׁאִם אֵין גְּנֵבָה אֵין טְבִיחָה וְאֵין מְכִירָה
וְאָמַר רַבָּה הָיָה גְּדִי גָּנוּב לוֹ וּטְבָחוֹ בַּמַּחְתֶּרֶת חַיָּב שֶׁכְּבָר נִתְחַיֵּב בִּגְנֵבָה קֹדֶם שֶׁיָּבֹא לִידֵי אִסּוּר מַחְתֶּרֶת גָּנַב וְטָבַח בַּמַּחְתֶּרֶת פָּטוּר שֶׁאִם אֵין גְּנֵבָה אֵין טְבִיחָה וְאֵין מְכִירָה
וּצְרִיכָא דְּאִי אַשְׁמְעִינַן שַׁבָּת מִשּׁוּם דְּאִסּוּרָהּ אִסּוּר עוֹלָם אֲבָל מַחְתֶּרֶת דְּאִסּוּר שָׁעָה הוּא אֵימָא לָא וְאִי אַשְׁמְעִינַן מַחְתֶּרֶת מִשּׁוּם דְּמַחְתַּרְתּוֹ זוֹ הִיא הַתְרָאָתוֹ אֲבָל שַׁבָּת דְּבָעֲיָא הַתְרָאָה אֵימָא לָא צְרִיכָא
אָמַר רַב פָּפָּא הָיְתָה פָּרָה גְּנוּבָה לוֹ וּטְבָחָהּ בְּשַׁבָּת חַיָּב שֶׁכְּבָר נִתְחַיֵּב בִּגְנֵבָה קֹדֶם שֶׁיָּבֹא לִידֵי אִסּוּר שַׁבָּת הָיְתָה פָּרָה שְׁאוּלָה לוֹ וּטְבָחָהּ בְּשַׁבָּת פָּטוּר אֲמַר לֵהּ רַב אַחָא בְּרֵהּ דְּרָבָא לְרַב אָשֵׁי רַב פָּפָּא פָּרָה אֲתָא לְאַשְׁמוֹעִינַן
אֲמַר לֵהּ רַב פָּפָּא שְׁאוּלָה אֲתָא לְאַשְׁמוֹעִינַן סָלְקָא דַּעְתָּךְ אָמֵינָא הוֹאִיל וְאָמַר רַב פָּפָּא מִשְּׁעַת מְשִׁיכָה הוּא דְּאִתְחַיַּב לֵהּ בִּמְזוֹנוֹתֶיהָ הָכָא נָמֵי מִשְּׁעַת שְׁאֵלָה אִתְחַיַּב בְּאֻנְסֶיהָ קָא מַשְׁמַע לַן
אָמַר רָבָא הִנִּיחַ לָהֶן אֲבִיהֶן פָּרָה שְׁאוּלָה מִשְׁתַּמְּשִׁין בָּהּ כׇּל יְמֵי שְׁאֵלָתָהּ מֵתָה אֵין חַיָּבִין בְּאׇנְסָהּ כִּסְבוּרִין שֶׁל אֲבִיהֶם הִיא וּטְבָחוּהָ וַאֲכָלוּהָ מְשַׁלְּמִין דְּמֵי בָשָׂר בְּזוֹל הִנִּיחַ לָהֶן אֲבִיהֶן אַחְרָיוּת נְכָסִים חַיָּבִין לְשַׁלֵּם
אִכָּא דְּמַתְנֵי לַהּ אַרֵישָׁא וְאִכָּא דְּמַתְנֵי לַהּ אַסֵּיפָא מַאן דְּמַתְנֵי לַהּ אַרֵישָׁא כׇּל שֶׁכֵּן אַסֵּיפָא וּפְלִיגָא דְּרַב פָּפָּא וּמַאן דְּמַתְנֵי לַהּ אַסֵּיפָא אֲבָל אַרֵישָׁא לָא וְהַיְנוּ דְּרַב פָּפָּא
בִּשְׁלָמָא רַבִּי יוֹחָנָן לָא אָמַר כְּרֵישׁ לָקִישׁ דְּקָא מוֹקֵם לָהּ כְּרַבָּנַן אֶלָּא רֵישׁ לָקִישׁ מַאי טַעְמָא לָא אָמַר כְּרַבִּי יוֹחָנָן אָמַר לָךְ כֵּיוָן דְּאִלּוּ אַתְרוֹ בֵּהּ פָּטוּר כִּי לָא אַתְרוֹ בֵּהּ נָמֵי פָּטוּר
וְאָזְדוּ לְטַעְמַיְהוּ דְּכִי אֲתָא רַב דִּימִי אָמַר חַיָּבֵי מִיתוֹת שׁוֹגְגִין וְחַיָּבֵי מַלְקִיּוֹת שׁוֹגְגִין וְדָבָר אַחֵר רַבִּי יוֹחָנָן אָמַר חַיָּב וְרֵישׁ לָקִישׁ אָמַר פָּטוּר רַבִּי יוֹחָנָן אָמַר חַיָּב דְּהָא לָא אַתְרוֹ בֵּהּ רֵישׁ לָקִישׁ אָמַר פָּטוּר כֵּיוָן דְּאִלּוּ אַתְרוֹ בֵּהּ פָּטוּר כִּי לָא אַתְרוֹ בֵּהּ נָמֵי פָּטוּר
אֵיתִיבֵהּ רֵישׁ לָקִישׁ לְרַבִּי יוֹחָנָן וְלֹא יִהְיֶה אָסוֹן עָנוֹשׁ יֵעָנֵשׁ

 *** דף לה. *** 

מַאי לָאו אָסוֹן מַמָּשׁ לָא דִּין אָסוֹן אִיכָּא דְּאָמְרִי אֵיתִיבֵהּ רַבִּי יוֹחָנָן לְרֵישׁ לָקִישׁ וְלֹא יִהְיֶה אָסוֹן עָנוֹשׁ יֵעָנֵשׁ מַאי לָאו דִּין אָסוֹן לֹא אָסוֹן מַמָּשׁ
אָמַר רָבָא וּמִי אִכָּא לְמַאן דְּאָמַר חַיָּבֵי מִיתוֹת שׁוֹגְגִין חַיָּבִים וְהָא תָּנָא דְּבֵי חִזְקִיָּה מַכֵּה אָדָם וּמַכֵּה בְהֵמָה
מָה מַכֵּה בְהֵמָה לֹא חִלַּקְתָּ בּוֹ בֵּין בְּשׁוֹגֵג בֵּין בְּמֵזִיד בֵּין מִתְכַּוֵּן לְשֶׁאֵין מִתְכַּוֵּן בֵּין דֶּרֶךְ יְרִידָה לְדֶרֶךְ עֲלִיָּה לְפׇטְרוֹ מָמוֹן אֶלָּא לְחַיְּבוֹ מָמוֹן אַף מַכֵּה אָדָם לֹא תַּחְלֹק בּוֹ בֵּין בְּשׁוֹגֵג בֵּין בְּמֵזִיד בֵּין מִתְכַּוֵּן לְשֶׁאֵין מִתְכַּוֵּן בֵּין דֶּרֶךְ יְרִידָה לְדֶרֶךְ עֲלִיָּה לְחַיְּבוֹ מָמוֹן אֶלָּא לְפׇטְרוֹ מָמוֹן
אֶלָּא כִּי אֲתָא רָבִין אָמַר חַיָּבֵי מִיתוֹת שׁוֹגְגִין כֻּלֵּי עָלְמָא לָא פְּלִיגִי דִּפְטוּרִין כִּי פְּלִיגִי בְּחַיָּבֵי מַלְקוֹת שׁוֹגְגִין וְדָבָר אַחֵר רַבִּי יוֹחָנָן אָמַר חַיָּב חַיָּבֵי מִיתוֹת אִתַּקּוּשׁ חַיָּבֵי מַלְקִיּוֹת לָא אִתַּקּוּשׁ רֵישׁ לָקִישׁ אָמַר פָּטוּר בְּפֵרוּשׁ רִבְּתָה תּוֹרָה חַיָּבֵי מַלְקִיּוֹת כְּחַיָּבֵי מִיתוֹת
הֵיכָן רִבְּתָה תּוֹרָה אָמַר אַבָּיֵי אָתְיָא רָשָׁע רָשָׁע רָבָא אָמַר אָתְיָא מַכֵּה מַכֵּה אֲמַר לֵהּ רַב פָּפָּא לְרָבָא הֵי מַכֵּה אִילֵימָא וּמַכֵּה בְהֵמָה יְשַׁלְּמֶנָּה וּמַכֵּה אָדָם יוּמָת הַאי בִּקְטָלָא כְּתִיב אֶלָּא הַאי מַכֵּה מַכֵּה נֶפֶשׁ בְּהֵמָה יְשַׁלְּמֶנָּה נֶפֶשׁ תַּחַת נָפֶשׁ וּסְמִיךְ לֵהּ וְאִישׁ כִּי יִתֵּן מוּם בַּעֲמִיתוֹ [כַּאֲשֶׁר עָשָׂה כֵּן יֵעָשֶׂה לּוֹ]
וְהַאי לָאו מַכֵּה הִיא אֲנַן הַכָּאָה הַכָּאָה קָאָמְרִינַן וְהָא כִּי כְּתִיב בְּחוֹבֵל בַּחֲבֵרוֹ הוּא דִּכְתִיב וְחוֹבֵל בַּחֲבֵרוֹ בַּר תַּשְׁלוּמִין הוּא אִם אֵינוֹ עִנְיָן לְהַכָּאָה שֶׁיֵּשׁ בָּהּ שָׁוֶה פְּרוּטָה תְּנֵהוּ עִנְיָן לְהַכָּאָה שֶׁאֵין בָּהּ שָׁוֶה פְּרוּטָה

 *** דף לה: *** 

סוֹף סוֹף לָאו בַּר תַּשְׁלוּמִין הוּא לָא צְרִיכָא דְּבַהֲדֵי דְּמַחְיֵהּ קְרַע שִׁירָאִין דִּילֵהּ
אֲמַר לֵהּ רַב חִיָּא לְרָבָא וּלְתַנָּא דְּבֵי חִזְקִיָּה דְּאָמַר מַכֵּה אָדָם וּמַכֵּה בְהֵמָה מִמַּאי דִּבְחֹל כְּתִיב וְלֵיכָּא לְאִפְּלוֹגֵי דִּלְמָא בְּשַׁבָּת כְּתִיב דְּבִבְהֵמָה גּוּפַהּ אִכָּא לְאִפְּלוֹגֵי
לָא סָלְקָא דַּעְתָּךְ דִּכְתִיב וּמַכֵּה בְהֵמָה יְשַׁלְּמֶנָּה וּמַכֵּה אָדָם יוּמָת הֵיכִי דָמֵי אִי דְּלָא אַתְרוֹ בֵּהּ מַכֵּה אָדָם אַמַּאי יוּמָת אֶלָּא פְּשִׁיטָא דְּאַתְרוֹ בֵּהּ וְאִי בְּשַׁבָּת מַכֵּה בְּהֵמָה יְשַׁלְּמֶנָּה אֶלָּא לָאו בְּחֹל
אֲמַר לֵהּ רַב פָּפָּא לְאַבָּיֵי לְרַבָּה דְּאָמַר חִדּוּשׁ הוּא שֶׁחִדְּשָׁה תּוֹרָה בִּקְנָס וְאַף עַל גַּב דְּמִקְּטִיל מְשַׁלֵּם מַתְנִיתִין כְּמַאן מוֹקֵם לַהּ אִי כְּרַבִּי מֵאִיר קַשְׁיָא בִּתּוֹ אִי כְּרַבִּי נְחוּנְיָא בֶּן הַקָּנָה קַשְׁיָא אֲחוֹתוֹ אִי כְּרַבִּי יִצְחָק קַשְׁיָא מַמְזֶרֶת
הָנִיחָא אִי סָבַר לַהּ כְּרַבִּי יוֹחָנָן הוּא נָמֵי מְתָרֵץ לַהּ כְּרַבִּי יוֹחָנָן אֶלָּא אִי סָבַר כְּרֵישׁ לָקִישׁ הֵיכִי מְתָרֵץ לַהּ עַל כׇּרְחָךְ כְּרַבִּי יוֹחָנָן סְבִירָא לֵהּ
אֲמַר לֵהּ רַב מַתְנָא לְאַבָּיֵי לְרֵישׁ לָקִישׁ דְּאָמַר בְּפֵרוּשׁ רִבְּתָה תּוֹרָה חַיָּבֵי מַלְקִיּוֹת כְּחַיָּבֵי מִיתוֹת מַאן תַּנָּא דִּפְלִיג עֲלֵהּ דְּרַבִּי נְחוּנְיָא בֶּן הַקָּנָה אִי רַבִּי מֵאִיר אִי רַבִּי יִצְחָק
תָּנוּ רַבָּנַן עֲרָיוֹת וּשְׁנִיּוֹת לַעֲרָיוֹת אֵין לָהֶן לֹא קְנָס וְלֹא פִּתּוּי הַמְמָאֶנֶת אֵין לָהּ לֹא קְנָס וְלֹא פִּתּוּי אַיְלוֹנִית אֵין לָהּ לֹא קְנָס וְלֹא פִּתּוּי וְהַיּוֹצֵאת מִשּׁוּם שֵׁם רָע אֵין לָהּ לֹא קְנָס וְלֹא פִּתּוּי
מַאי עֲרָיוֹת וּמַאי שְׁנִיּוֹת לַעֲרָיוֹת אִילֵימָא עֲרָיוֹת

 *** דף לו. *** 

עֲרָיוֹת מַמָּשׁ שְׁנִיּוֹת מִדִּבְרֵי סוֹפְרִים כֵּוָן דְּמִדְּאוֹרָיְתָא חַזְיָא לֵהּ אַמַּאי אֵין לָהֶן קְנָס אֶלָּא עֲרָיוֹת חַיָּבֵי מִיתוֹת בֵּית דִּין שְׁנִיּוֹת חַיָּבֵי כָרֵתוֹת אֲבָל חַיָּבֵי לָאוִין יֵשׁ לָהֶן קְנָס וּמַנִּי שִׁמְעוֹן הַתִּימְנִי הִיא
אִכָּא דְּאָמְרִי עֲרָיוֹת חַיָּבֵי מִיתוֹת בֵּית דִּין וְחַיָּבֵי כָרֵתוֹת שְׁנִיּוֹת חַיָּבֵי לָאוִין מַנִּי רַבִּי שִׁמְעוֹן בֶּן מְנַסְיָא הִיא
הַמְמָאֶנֶת אֵין לָהּ לֹא קְנָס וְלֹא פִּתּוּי הָא קְטַנָּה בְּעָלְמָא אִית לַהּ מַנִּי רַבָּנַן הִיא דְּאָמְרִי קְטַנָּה יֵשׁ לָהּ קְנָס אֵימָא סֵיפָא אַיְלוֹנִית אֵין לָהּ לֹא קְנָס וְלֹא פִּתּוּי אֲתָאן לְרַבִּי מֵאִיר דְּאָמַר קְטַנָּה אֵין לָהּ קְנָס וְהָא מִקַּטְנוּתָהּ יָצְתָה לְבֶגֶר רֵישָׁא רַבָּנַן וְסֵיפָא רַבִּי מֵאִיר
וְכִי תֵּימָא כֻּלַּהּ רַבִּי מֵאִיר הִיא וּבִמְמָאֶנֶת סָבַר לַהּ כְּרַבִּי יְהוּדָה וּמִי סָבַר לַהּ וְהָתַנְיָא עַד מָתַי הַבַּת מְמָאֶנֶת עַד שֶׁתָּבִיא שְׁתֵּי שְׂעָרוֹת דִּבְרֵי רַבִּי מֵאִיר רַבִּי יְהוּדָה אוֹמֵר עַד שֶׁיִּרְבֶּה שָׁחוֹר עַל הַלָּבָן
אֶלָּא רַבִּי יְהוּדָה הִיא וּבִקְטַנָּה סָבַר לַהּ כְּרַבִּי מֵאִיר וּמִי סָבַר לַהּ וְהָאָמַר רַב יְהוּדָה אָמַר רַב זוֹ דִּבְרֵי רַבִּי מֵאִיר וְאִם אִיתָא זוֹ דִּבְרֵי רַבִּי מֵאִיר וְרַבִּי יְהוּדָה מִבְּעֵי לֵהּ הַאי תַּנָּא סָבַר לַהּ כְּרַבִּי מֵאִיר בַּחֲדָא וּפְלִיג עֲלֵהּ בַּחֲדָא
רַפְרָם אָמַר מַאי מְמָאֶנֶת הָרְאוּיָה לְמָאֵן וְלִתְנֵי קְטַנָּה קַשְׁיָא
אַיְלוֹנִית אֵין לָהּ לֹא קְנָס וְלֹא פִּתּוּי וּרְמִינְהִי הַחֵרֶשֶׁת וְהַשּׁוֹטָה וְהָאַיְלוֹנִית יֵשׁ לָהֶן קְנָס וְיֵשׁ לָהֶן טַעֲנַת בְּתוּלִים וְהָא מַאי רֻמְיָא הָא רַבִּי מֵאִיר הָא רַבָּנַן וּדְקָאָרֵי לַהּ מַאי קָאָרֵי לַהּ
מִשּׁוּם דְּאִית לֵהּ לְמִרְמֵא אַחֲרִיתִי עִלָּוֵהּ הַחֵרֶשֶׁת וְהַשּׁוֹטָה וְהַבּוֹגֶרֶת ומֻכַּת עֵץ אֵין לָהֶן טַעֲנַת בְּתוּלִים הַסּוֹמָא וְאַיְלוֹנִית יֵשׁ לָהֶן טַעֲנַת בְּתוּלִים סוֹמְכוֹס אוֹמֵר מִשּׁוּם רַבִּי מֵאִיר סוֹמָא אֵין לָהּ טַעֲנַת בְּתוּלִים
אָמַר רַב שֵׁשֶׁת לָא קַשְׁיָא הָא רַבָּן גַּמְלִיאֵל וְהָא רַבִּי יְהוֹשֻׁעַ אֵמַר דְּשָׁמְעַתְּ לֵהּ לְרַבָּן גַּמְלִיאֵל הֵיכָא דְּקָא טָעֲנָה אִיהִי הֵיכָא דְּלָא קָא טָעֲנָה אִיהִי מִי שָׁמְעַתְּ לֵהּ אִין כֵּוָן דְּאָמַר רַבָּן גַּמְלִיאֵל מְהֵימְנָא כְּגוֹן זוֹ פְּתַח פִּיךָ לְאִלֵּם הוּא
וְהַבּוֹגֶרֶת אֵין לָהּ טַעֲנַת בְּתוּלִים וְהָאָמַר רַב בּוֹגֶרֶת נוֹתְנִין לָהּ לַיְלָה הָרִאשׁוֹן

 *** דף לו: *** 

אִי דְּקָא טָעֵן טַעֲנַת דָּמִים הָכִי נָמֵי הָכָא בְּמַאי עָסְקִינַן דְּקָטָעֵן טַעֲנַת פֶּתַח פָּתוּחַ
סוֹמְכוֹס אוֹמֵר מִשּׁוּם רַבִּי מֵאִיר סוֹמָא אֵין לָהּ טַעֲנַת בְּתוּלִים מַאי טַעְמָא דְּסוֹמְכוֹס אָמַר רַבִּי זֵירָא מִפְּנֵי שֶׁנֶּחְבֶּטֶת עַל גַּבֵּי קַרְקַע כֻּלְּהוּ נָמֵי חַבּוֹטֵי מִחַבְּטִי כֻּלְּהוּ רוֹאוֹת וּמַרְאוֹת לְאִמָּן זוֹ אֵינָהּ רוֹאָה וְאֵינָהּ מַרְאָה לְאִמָּהּ
וְהַיּוֹצֵאת מִשּׁוּם שֵׁם רָע אֵין לָהּ לֹא קְנָס וְלֹא פִּתּוּי הַיּוֹצֵאת מִשּׁוּם שֵׁם רָע בַּת סְקִילָה הִיא אָמַר רַב שֵׁשֶׁת הָכִי קָאָמַר מִי שֶׁיָּצָא עָלֶיהָ שֵׁם רַע בְּיַלְדוּתָהּ אֵין לָהּ לֹא קְנָס וְלֹא פִּתּוּי
אָמַר רַב פָּפָּא שְׁמַע מִנַּהּ הַאי שְׁטָרָא רִיעָא לָא מַגְבֵּינַן בֵּהּ הֵיכִי דָמֵי אִלֵּימָא דִּנְפַק קָלָא עֲלֵהּ דִּשְׁטָרָא (דְּ)זַיְפָא הוּא דִּכְוָתַהּ הָכָא דִּנְפַק עֲלַהּ קָלָא דְּזַנַּאי וְהָא אָמַר רָבָא יָצָא לָהּ שֵׁם מְזַנָּה בָּעִיר אֵין חוֹשְׁשִׁין לָהּ
אֶלָּא דַּאֲתוֹ בֵּי תְרֵי וְאָמְרִי לְדִידְהוּ תְּבַעְתַּנְהִי בְּאִסּוּרָא דִּכְוָתַהּ הָכָא דַּאֲתוֹ בֵּי תְרֵי וְאָמְרִי לְדִידְהוּ אֲמַר לְהוּ זַיִּיפוּ לִי בִּשְׁלָמָא הָתָם שְׁכִיחִי פְּרוּצִין אֶלָּא הָכָא אִם הוּא הֻחְזַק כׇּל יִשְׂרָאֵל מִי הֻחְזְקוּ הָכָא נָמֵי כֵּוָן דְּקָא מְהַדַּר אַזִּיּוּפָא אֵמַר זַיּוֹפֵי זַיֵּף וּכְתַב
מַתְנִי' וְאֵלּוּ שֶׁאֵין לָהֶן קְנָס הַבָּא עַל הַגִּיּוֹרֶת וְעַל הַשְּׁבוּיָה וְעַל הַשִּׁפְחָה שֶׁנִּפְדּוּ וְשֶׁנִּתְגַּיְּרוּ וְשֶׁנִּשְׁתַּחְרְרוּ יְתֵרוֹת עַל בְּנוֹת שָׁלֹשׁ שָׁנִים וְיוֹם אֶחָד רַבִּי יְהוּדָה אוֹמֵר שְׁבוּיָה שֶׁנִּפְדֵּית הֲרֵי הִיא בִּקְדֻשָּׁתָהּ אַף עַל פִּי שֶׁגְּדוֹלָה
הַבָּא עַל בִּתּוֹ עַל בַּת בִּתּוֹ עַל בַּת בְּנוֹ עַל בַּת אִשְׁתּוֹ עַל בַּת בְּנָהּ עַל בַּת בִּתָּהּ אֵין לָהֶן קְנָס מִפְּנֵי שֶׁמִּתְחַיֵּב בְּנַפְשׁוֹ שֶׁמִּיתָתָן בִּידֵי בֵּית דִּין וְכׇל הַמִּתְחַיֵּב בְּנַפְשׁוֹ אֵין מְשַׁלֵּם מָמוֹן שֶׁנֶּאֱמַר וְאִם לֹא יִהְיֶה אָסוֹן עָנוֹשׁ יֵעָנֵשׁ
גְּמָ' אָמַר רַבִּי יוֹחָנָן רַבִּי יְהוּדָה וְרַבִּי דּוֹסָא אָמְרוּ דָּבָר אֶחָד רַבִּי יְהוּדָה הָא דַּאֲמַרַן רַבִּי דּוֹסָא דְּתַנְיָא שְׁבוּיָה אוֹכֶלֶת בִּתְרוּמָה דִּבְרֵי רַבִּי דּוֹסָא אָמַר רַבִּי דּוֹסָא וְכִי מָה עָשָׂה לָהּ עַרְבִי הַלָּז וְכִי מִפְּנֵי שֶׁמִּעֵךְ לָהּ בֵּין דַּדֶּיהָ פְּסָלָהּ מִן הַכְּהֻנָּה
אָמַר רַבָּה דִּלְמָא לָא הִיא עַד כָּאן לָא קָאָמַר רַבִּי יְהוּדָה הָכָא אֶלָּא שֶׁלֹּא יְהֵא חוֹטֵא נִשְׂכָּר אֲבָל הָתָם כְּרַבָּנַן סְבִירָא לֵהּ אִי נָמֵי עַד כָּאן לָא קָאָמַר רַבִּי דּוֹסָא הָתָם אֶלָּא בִּתְרוּמָה דְּרַבָּנַן אֲבָל קְנָס דְּאוֹרָיְתָא כְּרַבָּנַן סְבִירָא לֵהּ
אֲמַר לֵהּ אַבָּיֵי וְטַעְמֵהּ דְּרַבִּי יְהוּדָה הָכָא שֶׁלֹּא יְהֵא חוֹטֵא נִשְׂכָּר הוּא וְהָא תַּנְיָא רַבִּי יְהוּדָה אוֹמֵר שְׁבוּיָה שֶׁנִּשְׁבֵּית הֲרֵי הִיא בִּקְדֻשָּׁתָהּ אֲפִי' בַּת עֶשֶׂר שָׁנִים כְּתֻבָּתָהּ מָאתַיִם וְהָתָם מַאי שֶׁלֹּא יְהֵא חוֹטֵא נִשְׂכָּר אִכָּא הָתָם נָמֵי דִּלְמָא מִמַּנְעִי וְלָא נָסְבִי לַהּ
וְסָבַר רַבִּי יְהוּדָה בִּקְדֻשְׁתַּהּ קָיְמָה וְהָתַנְיָא הַפּוֹדֶה אֶת הַשְּׁבוּיָה יִשָּׂאֶנָּה מֵעִיד בָּהּ לֹא יִשָּׂאֶנָּה רַבִּי יְהוּדָה אוֹמֵר בֵּין כָּךְ וּבֵין כָּךְ לֹא יִשָּׂאֶנָּה הָא גּוּפַהּ קַשְׁיָא אָמְרַתְּ הַפּוֹדֶה אֶת הַשְּׁבוּיָה יִשָּׂאֶנָּה וַהֲדַר תְּנָא מֵעִיד בָּהּ לֹא יִשָּׂאֶנָּה מִשּׁוּם דְּמֵעִיד בָּהּ לֹא יִשָּׂאֶנָּה
הָא לָא קַשְׁיָא הָכִי קָאָמַר הַפּוֹדֶה אֶת הַשְּׁבוּיָה וּמֵעִיד בָּהּ יִשָּׂאֶנָּה מֵעִיד בָּהּ כְּדִי לֹא יִשָּׂאֶנָּה
מִכׇּל מָקוֹם קַשְׁיָא לְרַבִּי יְהוּדָה אָמַר רַב פָּפָּא אֵימָא רַבִּי יְהוּדָה אוֹמֵר בֵּין כָּךְ וּבֵין כָּךְ יִשָּׂאֶנָּה רַב הוּנָא בְּרֵהּ דְּרַב יְהוֹשֻׁעַ אוֹמֵר לְעוֹלָם כִּדְקָתָנֵי רַבִּי יְהוּדָה לְדִבְרֵיהֶם דְּרַבָּנַן קָאָמַר לְהוּ לְדִידִי בֵּין כָּךְ וּבֵין כָּךְ יִשָּׂאֶנָּה אֶלָּא לְדִידְכוּ בֵּין כָּךְ וּבֵין כָּךְ לֹא יִשָּׂאֶנָּה מִבְּעֵי לֵהּ
וְרַבָּנַן הַפּוֹדֶה אֶת הַשְּׁבוּיָה וּמֵעִיד בָּהּ יִשָּׂאֶנָּה לָא שָׁדֵי אִינִישׁ זוּזֵי בִּכְדִי מֵעִיד בָּהּ כְּדִי לֹא יִשָּׂאֶנָּה שֶׁמָּא עֵינָיו נָתַן בָּהּ
רָמֵי לֵהּ רַב פָּפָּא בַּר שְׁמוּאֵל לְרַב יוֹסֵף

 *** דף לז. *** 

וְסָבַר רַבִּי יְהוּדָה בִּקְדֻשְׁתַּהּ קָיְמָא וְהָתַנְיָא הַגִּיּוֹרֶת שֶׁנִּתְגַּיְּרָה וְרָאֲתָה דָּם רַבִּי יְהוּדָה אוֹמֵר דַּיָּהּ שְׁעָתָהּ רַבִּי יוֹסֵי אוֹמֵר הֲרֵי הִיא כְּכׇל הַנָּשִׁים וּמְטַמְּאָה מֵעֵת לְעֵת וּמִפְּקִידָה לִפְקִידָה
וּצְרִיכָה לְהַמְתִּין שְׁלֹשָׁה חֳדָשִׁים דִּבְרֵי רַבִּי יְהוּדָה רַבִּי יוֹסֵי מַתִּיר לֵאָרֵס וְלִנָּשֵׂא מִיָּד אֲמַר לֵהּ גִּיֹּרֶת אַשְּׁבוּיָהּ קָא רָמֵית גִּיֹּרֶת לָא מְנַטְּרָא נַפְשַׁהּ שְׁבוּיָה מְנַטְּרָא נַפְשַׁהּ
וּרְמִי שְׁבוּיָה אַשְּׁבוּיָהּ דְּתַנְיָא הַגִּיּוֹרֶת וְהַשְּׁבוּיָה וְהַשִּׁפְחָה שֶׁנִּפְדּוּ וְשֶׁנִּתְגַּיְּרוּ וְשֶׁנִּשְׁתַּחְרְרוּ יְתֵרוֹת עַל בְּנוֹת שָׁלֹשׁ שָׁנִים וְיוֹם אֶחָד צְרִיכוֹת לְהַמְתִּין שְׁלֹשָׁה חֳדָשִׁים דִּבְרֵי רַבִּי יְהוּדָה רַבִּי יוֹסֵי מַתִּיר לֵאָרֵס וְלִנָּשֵׂא מִיָּד אִשְׁתִּיק
אֲמַר לֵהּ מִדֵּי שְׁמִעַ לָךְ בְּהָא אֲמַר לֵהּ הָכִי אָמַר רַב שֵׁשֶׁת שֶׁרָאוּהָ שֶׁנִּבְעֲלָה אִי הָכִי מַאי טַעְמָא דְּרַבִּי יוֹסֵי אָמַר רַבָּה קָסָבַר רַבִּי יוֹסֵי אִשָּׁה מְזַנָּה מְשַׁמֶּשֶׁת בְּמוֹךְ שֶׁלֹּא תִּתְעַבֵּר
בִּשְׁלָמָא גִּיֹּרֶת כֵּוָן דְּדַעְתַּהּ לְאִגַּיּוֹרֵי מְנַטְּרָא נַפְשַׁהּ שְׁבוּיָה נָמֵי דְּלָא יָדְעָה הֵיכָא מַמְטוּ לָהּ שִׁפְחָה נָמֵי דְּשָׁמְעָה מִפִּי מָרַהּ אֶלָּא יוֹצְאָה בְּשֵׁן וָעַיִן מַאי אִכָּא לְמֵימַר
וְכִי תֵּימָא כֹּל מִמֵּילָא לָא אָמַר רַבִּי יוֹסֵי הֲרֵי אֲנוּסָה וּמְפֻתָּה דְּמִמֵּילָא וְתַנְיָא אֲנוּסָה וּמְפֻתָּה צְרִיכוֹת לְהַמְתִּין שְׁלֹשָׁה חֳדָשִׁים דִּבְרֵי רַבִּי יְהוּדָה רַבִּי יוֹסֵי מַתִּיר לֵאָרֵס וְלִנָּשֵׂא מִיָּד
אֶלָּא אָמַר רַבָּה קָסָבַר רַבִּי יוֹסֵי אִשָּׁה מְזַנָּה מִתְהַפֶּכֶת כְּדֵי שֶׁלֹּא תִּתְעַבֵּר וְאִדַּךְ חָיְשִׁינַן שֶׁמָּא לֹא נֶהֶפְכָה יָפֶה יָפֶה
שֶׁנֶּאֱמַר וְלֹא יִהְיֶה אָסוֹן עָנוֹשׁ יֵעָנֵשׁ וְכוּ' וְהָא מֵהָכָא נָפְקָא מֵהָתָם נָפְקָא כְּדֵי רִשְׁעָתוֹ מִשּׁוּם רִשְׁעָה אַחַת אַתָּה מְחַיְּבוֹ וְאִי אַתָּה מְחַיְּבוֹ מִשּׁוּם שְׁתֵּי רִשְׁעָיוֹת
חֲדָא בְּמִיתָה וּמָמוֹן וַחֲדָא בְּמַלְקוֹת וּמָמוֹן וּצְרִיכָא דְּאִי אַשְׁמְעִינַן מִיתָה וּמָמוֹן מִשּׁוּם דְּאִכָּא אִבּוּד נְשָׁמָה אֲבָל מַלְקוֹת וּמָמוֹן דְּלֵיכָּא אִבּוּד נְשָׁמָה אֵימָא לָא
וְאִי אַשְׁמְעִינַן מַלְקוֹת וּמָמוֹן מִשּׁוּם דְּלָא חֲמִיר אִסּוּרֵהּ אֲבָל מִיתָה וּמָמוֹן דַּחֲמִיר אִסּוּרֵהּ אֵימָא לָא צְרִיכָא
וּלְרַבִּי מֵאִיר דְּאָמַר לוֹקֶה וּמְשַׁלֵּם תַּרְתֵּי לְמָה לִי חֲדָא בְּמִיתָה וּמָמוֹן

 *** דף לז: *** 

וַחֲדָא בְּמִיתָה וּמַלְקוֹת וּצְרִיכָא דְּאִי אַשְׁמְעִינַן מִיתָה וּמָמוֹן מִשּׁוּם דַּחֲדָא בְּגוּפֵהּ וַחֲדָא בְּמָמוֹנֵהּ לָא עָבְדִינַן אֲבָל בְּמִיתָה וּמַלְקוֹת דְּאִדֵּי וְאִדֵּי בְּגוּפֵהּ אֵימָא מִיתָה אֲרִיכְתָּא הִיא וְנַעְבֵּד בֵּהּ
וְאִי אַשְׁמְעִינַן מִיתָה וּמַלְקוֹת דְּתַרְתֵּי בְּגוּפֵהּ לָא עָבְדִינַן אֲבָל מִיתָה וּמָמוֹן דַּחֲדָא בְּגוּפֵהּ וַחֲדָא בְּמָמוֹנֵהּ אֵימָא נַעֲבֵד בֵּהּ צְרִיכָא
וְלֹא תִקְחוּ כֹפֶר לְנֶפֶשׁ רֹצֵחַ לְמָה לִי דְּאָמַר רַחֲמָנָא לָא תִּשְׁקוֹל מָמוֹנָא מִנֵּהּ וְתִפְטְרֵהּ מִקְּטָלָא לֹא תִקְחוּ כֹפֶר לָנוּס אֶל עִיר מִקְלָטוֹ לְמָה לִי דְּאָמַר רַחֲמָנָא לָא תִּשְׁקוֹל מָמוֹנָא מִנֵּהּ וְתִפְטְרֵהּ מִן גָּלוּת
וּתְרֵי קְרָאֵי לְמָה לִי חַד בְּשׁוֹגֵג וְחַד בְּמֵזִיד וּצְרִיכִי דְּאִי אַשְׁמְעִינַן מֵזִיד מִשּׁוּם דַּחֲמִיר אִסּוּרֵהּ אֲבָל שׁוֹגֵג דְּלָא חֲמִיר אִסּוּרֵהּ אֵימָא לָא וְאִי אַשְׁמְעִינַן שׁוֹגֵג מִשּׁוּם דְּלֵיכָּא אִבּוּד נְשָׁמָה אֲבָל מֵזִיד דְּאִכָּא אִבּוּד נְשָׁמָה אֵימָא לָא צְרִיכָא
וְלָאָרֶץ לֹא יְכֻפַּר לַדָּם אֲשֶׁר שֻׁפַּךְ בָּהּ כִּי אִם בְּדַם שֹׁפְכוֹ לְמָה לִי
מִבְּעֵי לֵהּ לְכִדְתַנְיָא מִנַּיִן שֶׁאִם נִתְעָרְפָה עֲגָלָה וְאַחַר כָּךְ נִמְצָא הַהוֹרֵג מִנַּיִן שֶׁאֵין פּוֹטְרִין אוֹתוֹ שֶׁנֶּאֱמַר וְלָאָרֶץ לֹא יְכֻפַּר לַדָּם אֲשֶׁר שֻׁפַּךְ בָּהּ וְגוֹ'
וְאַתָּה תְּבַעֵר הַדָּם הַנָּקִי מִקִּרְבֶּךָ לְמָה לִי מִבְּעֵי לֵהּ לְכִדְתַנְיָא מִנַּיִן לְמוּמָתִים בְּסַיִף שֶׁהוּא מִן הַצַּוָּאר תַּלְמוּד לוֹמַר וְאַתָּה תְּבַעֵר הַדָּם הַנָּקִי מִקִּרְבֶּךָ הֻקְשׁוּ כׇּל שׁוֹפְכֵי דָמִים לְעֶגְלָה עֲרוּפָה מַה לְהַלָּן מִן הַצַּוָּאר אַף שׁוֹפְכֵי דָמִים מִן הַצַּוָּאר
אִי מָה לְהַלָּן בְּקוֹפִיץ וּמִמּוּל עֹרֶף אַף כָּאן בְּקוֹפִיץ וּמִמּוּל עֹרֶף אָמַר רַב נַחְמָן אָמַר רַבָּה בַּר אֲבוּהּ אָמַר קְרָא וְאָהַבְתָּ לְרֵעֲךָ כָּמוֹךָ בְּרֹר לוֹ מִיתָה יָפָה
כׇּל חֵרֶם אֲשֶׁר יׇחֳרַם מִן הָאָדָם לֹא יִפָּדֶה לְמָה לִי מִבְּעֵי לֵהּ לְכִדְתַנְיָא מִנַּיִן לַיּוֹצֵא לֵהָרֵג וְאָמַר אֶחָד עֶרְכּוֹ עָלַי מִנַּיִן שֶׁלֹּא אָמַר כְּלוּם
שֶׁנֶּאֱמַר כׇּל חֵרֶם אֲשֶׁר יׇחֳרַם מִן הָאָדָם לֹא יִפָּדֶה יָכוֹל אַף קֹדֶם שֶׁנִּגְמַר דִּינוֹ כֵּן תַּלְמוּד לוֹמַר מִן הָאָדָם וְלֹא כׇּל הָאָדָם
וּלְרַבִּי חֲנַנְיָא בֶּן עֲקַבְיָא דְּאָמַר נֶעֱרָךְ מִפְּנֵי שֶׁדָּמָיו קְצוּבִין הַאי כׇּל חֵרֶם מַאי עָבֵד לֵהּ
מִבְּעֵי לֵהּ לְכִדְתַנְיָא רַבִּי יִשְׁמָעֵאל בְּנוֹ שֶׁל רַבִּי יוֹחָנָן בֶּן בְּרוֹקָה אוֹמֵר לְפִי שֶׁמָּצִינוּ לְמוּמָתִים בִּידֵי שָׁמַיִם שֶׁנּוֹתְנִין מָמוֹן וּמִתְכַּפֵּר לָהֶן שֶׁנֶּאֱמַר אִם כֹּפֶר יוּשַׁת עָלָיו יָכוֹל אַף בִּידֵי אָדָם כֵּן תַּלְמוּד לוֹמַר חֵרֶם מִן הָאָדָם לֹא יִפָּדֶה
וְאֵין לִי אֶלָּא מִיתוֹת חֲמוּרוֹת שֶׁלֹּא נִתְּנָה שִׁגְגָתָן לְכַפָּרָה מִיתוֹת קַלּוֹת שֶׁנִּתְּנָה שִׁגְגָתָן לְכַפָּרָה מִנַּיִן תַּלְמוּד לוֹמַר כׇּל חֵרֶם
וְלָא מִמֵּילָא מִלֹּא תִּקְחוּ כֹּפֶר שָׁמְעַתְּ מִנַּהּ לָא תִּשְׁקוֹל מָמוֹנָא מִנֵּהּ וְתִפְטְרֵהּ כׇּל חֵרֶם לְמָה לִי אָמַר רָמֵי בַּר חָמָא אִצְטְרִיךְ סָלְקָא דַּעְתָּךְ אָמֵינָא

 *** דף לח. *** 

הָנֵי מִלֵּי הֵיכָא דַּהֲרָגוֹ דֶּרֶךְ עֲלִיָּה שֶׁלֹּא נִתְּנָה שִׁגְגָתוֹ לְכַפָּרָה אֲבָל הֲרָגוֹ דֶּרֶךְ יְרִידָה דְּנִתְּנָה שִׁגְגָתוֹ לְכַפָּרָה אֵימָא נִשְׁקוֹל מָמוֹנָא מִנֵּהּ וְנִפְטְרֵהּ קָא מַשְׁמַע לַן
אֲמַר לֵהּ רָבָא הָא מִדְּתַנָּא דְּבֵי חִזְקִיָּה נָפְקָא דְּתָנָא דְּבֵי חִזְקִיָּה מַכֵּה אָדָם וּמַכֵּה בְהֵמָה
מָה מַכֵּה בְהֵמָה לֹא חִלַּקְתָּ בּוֹ בֵּין שׁוֹגֵג לְמֵזִיד בֵּין מִתְכַּוֵּן לְשֶׁאֵין מִתְכַּוֵּן בֵּין דֶּרֶךְ יְרִידָה לְדֶרֶךְ עֲלִיָּה לְפׇטְרוֹ מָמוֹן אֶלָּא לְחַיְּבוֹ מָמוֹן אַף מַכֵּה אָדָם לֹא תַּחְלֹק בּוֹ בֵּין שׁוֹגֵג לְמֵזִיד בֵּין מִתְכַּוֵּן לְשֶׁאֵין מִתְכַּוֵּן בֵּין דֶּרֶךְ יְרִידָה לְדֶרֶךְ עֲלִיָּה לְחַיְּבוֹ מָמוֹן אֶלָּא לְפׇטְרוֹ מָמוֹן
אֶלָּא אָמַר רָמֵי בַּר חָמָא אִצְטְרִיךְ סָלְקָא דַּעְתָּךְ אָמֵינָא הָנֵי מִלֵּי הֵיכָא דְּסִמֵּא אֶת עֵינוֹ וַהֲרָגוֹ בָּהּ אֲבָל הֵיכָא דְּסִמֵּא אֶת עֵינוֹ וַהֲרָגוֹ בְּדָבָר אַחֵר אֵימָא נִשְׁקוֹל מָמוֹנָא מִנֵּהּ אֲמַר לֵהּ רָבָא הָא נָמֵי מֵאִדַּךְ תַּנָּא דְּבֵי חִזְקִיָּה נָפְקָא דְּתָנָא דְּבֵי חִזְקִיָּה עַיִן תַּחַת עַיִן וְלֹא עַיִן וְנֶפֶשׁ תַּחַת עַיִן
אֶלָּא אָמַר רַב אָשֵׁי אִצְטְרִיךְ סָלְקָא דַּעְתָּךְ אָמֵינָא הוֹאִיל וְחִדּוּשׁ הוּא שֶׁחִדְּשָׁה תּוֹרָה בִּקְנָס אַף עַל גַּב דְּמִקְּטִיל מְשַׁלֵּם קָא מַשְׁמַע לַן וּלְרַבָּה דְּאָמַר חִדּוּשׁ הוּא שֶׁחִדְּשָׁה תּוֹרָה בִּקְנָס אַף עַל גַּב דְּמִקְּטִיל מְשַׁלֵּם הַאי כׇּל חֵרֶם מַאי עָבֵד לֵהּ סָבַר לַהּ כְּתַנָּא קַמָּא דְּרַבִּי חֲנַנְיָא בֶּן עֲקַבְיָא
מַתְנִי' נַעֲרָה שֶׁנִּתְאָרְסָה וְנִתְגָּרְשָׁה רַבִּי יוֹסֵי הַגְּלִילִי אוֹמֵר אֵין לָהּ קְנָס רַבִּי עֲקִיבָא אוֹמֵר יֵשׁ לָהּ קְנָס וּקְנָסָהּ לְעַצְמָהּ
גְּמָ' מַאי טַעְמָא דְּרַבִּי יוֹסֵי הַגְּלִילִי אָמַר קְרָא אֲשֶׁר לֹא אֹרָשָׂה הָא אֹרָסָה אֵין לָהּ קְנָס וְרַבִּי עֲקִיבָא אֲשֶׁר לֹא אֹרָשָׂה לְאָבִיהָ הָא אֹרְסָה לְעַצְמָהּ
אֶלָּא מֵעַתָּה נַעֲרָה וְלֹא בּוֹגֶרֶת הָכִי נָמֵי דִּלְעַצְמָהּ בְּתוּלָה וְלֹא בְּעוּלָה הָכִי נָמֵי דִּלְעַצְמָהּ אֶלָּא לִגְמָרֵי הָכָא נָמֵי לִגְמָרֵי
אָמַר לָךְ רַבִּי עֲקִיבָא הַאי לָא אֹרָשָׂה מִבְּעֵי לֵהּ לְכִדְתַנְיָא אֲשֶׁר לֹא אֹרָשָׂה פְּרָט לְנַעֲרָה שֶׁנִּתְאָרְסָה וְנִתְגָּרְשָׁה שֶׁאֵין לָהּ קְנָס דִּבְרֵי רַבִּי יוֹסֵי הַגְּלִילִי רַבִּי עֲקִיבָא אוֹמֵר יֵשׁ לָהּ קְנָס וּקְנָסָהּ לְאָבִיהָ וְהַדִּין נוֹתֵן הוֹאִיל וְאָבִיהָ זַכַּאי בְּכֶסֶף קִדּוּשֶׁיהָ וְאָבִיהָ זַכַּאי בְּכֶסֶף קְנָסָהּ מָה כֶּסֶף קִדּוּשֶׁיהָ אַף עַל פִּי שֶׁנִּתְאָרְסָה וְנִתְגָּרְשָׁה לְאָבִיהָ אַף כֶּסֶף קְנָסָהּ אַף עַל פִּי שֶׁנִּתְאָרְסָה וְנִתְגָּרְשָׁה לְאָבִיהָ
אִם כֵּן מָה תַּלְמוּד לוֹמַר אֲשֶׁר לֹא אֹרָשָׂה מֻפְנֶה לְהַקִּישׁ לוֹ וְלָדוּן הֵימֶנּוּ גְּזֵרָה שָׁוָה נֶאֱמַר כָּאן אֲשֶׁר לֹא אֹרָשָׂה וְנֶאֱמַר לְהַלָּן אֲשֶׁר לֹא אֹרָשָׂה מָה כָּאן חֲמִשִּׁים אַף לְהַלָּן חֲמִשִּׁים וּמָה לְהַלָּן שְׁקָלִים אַף כָּאן שְׁקָלִים
וְרַבִּי עֲקִיבָא מַאי חָזֵית דַּאֲשֶׁר לֹא אֹרָשָׂה לִגְזֵרָה שָׁוָה וּבְתוּלָה לְמַעוֹטֵי בְּעוּלָה

 *** דף לח: *** 

אֵימָא בְּתוּלָה לִגְזֵרָה שָׁוָה וַאֲשֶׁר לֹא אֹרָסָה פְּרָט לְנַעֲרָה שֶׁנִּתְאָרְסָה וְנִתְגָּרְשָׁה
מִסְתַּבְּרָא אֲשֶׁר לֹא אֹרָסָה לִגְזֵרָה שָׁוָה שֶׁהֲרֵי אֲנִי קוֹרֵא בָּהּ נַעֲרָה בְּתוּלָה אַדְּרַבָּה בְּתוּלָה לִגְזֵרָה שָׁוָה שֶׁהֲרֵי אֲנִי קוֹרֵא בָּהּ אֲשֶׁר לֹא אֹרָסָה מִסְתַּבְּרָא הָא אִשְׁתַּנִּי גּוּפַהּ וְהָא לָא אִשְׁתַּנִּי גּוּפַהּ
וְרַבִּי יוֹסֵי הַגְּלִילִי הַאי סְבָרָא מְנָא לֵהּ נָפְקָא לֵהּ מִדְּתַנְיָא כֶּסֶף יִשְׁקֹל כְּמֹהַר הַבְּתוּלֹת שֶׁיְּהֵא זֶה כְּמֹהַר הַבְּתוּלוֹת וּמֹהַר הַבְּתוּלוֹת כָּזֶה
קַשְׁיָא דְּרַבִּי עֲקִיבָא אַדְּרַבִּי עֲקִיבָא תְּרֵי תַּנָּאֵי וְאַלִּבָּא דְּרַבִּי עֲקִיבָא
בִּשְׁלָמָא רַבִּי עֲקִיבָא דְּמַתְנִיתִין לָא אָתְיָא גְּזֵרָה שָׁוָה וּמַפְּקָא לֵהּ לִקְרָא מִפְּשָׁטֵהּ לִגְמָרֵי אֶלָּא לְרַבִּי עֲקִיבָא דְּבָרַיְתָא אָתְיָא גְּזֵרָה שָׁוָה וּמַפְּקָא מִפְּשָׁטֵהּ לִגְמָרֵי
אָמַר רַב נַחְמָן בַּר יִצְחָק קְרִי בֵּהּ אֲשֶׁר לֹא אֲרוּסָה אֲרוּסָה בַּת סְקִילָה הִיא סָלְקָא דַּעְתָּךְ אָמֵינָא הוֹאִיל וְחִדּוּשׁ הוּא שֶׁחִדְּשָׁה תּוֹרָה בִּקְנָס אַף עַל גַּב דְּמִקְּטִיל מְשַׁלֵּם
וּלְרַבָּה דְּאָמַר חִדּוּשׁ הוּא שֶׁחִדְּשָׁה תּוֹרָה בִּקְנָס אַף עַל גַּב דְּמִקְּטִיל מְשַׁלֵּם מַאי אִכָּא לְמֵימַר סָבַר לַהּ כְּרַבִּי עֲקִיבָא דְּמַתְנִיתִין
תָּנוּ רַבָּנַן קְנָסָהּ לְמִי לְאָבִיהָ וְיֵשׁ אוֹמְרִים לְעַצְמָהּ לְעַצְמָהּ אַמַּאי אָמַר רַב חִסְדָּא הָכָא בְּנַעֲרָה שֶׁנִּתְאָרְסָה וְנִתְגָּרְשָׁה עָסְקִינַן וְקָמִפַּלְגִי בִּפְלֻגְתָּא דְּרַבִּי עֲקִיבָא דְּמַתְנִיתִין וְרַבִּי עֲקִיבָא דְּבָרַיְתָא
אָמַר אַבָּיֵי בָּא עָלֶיהָ וּמֵתָה פָּטוּר שֶׁנֶּאֱמַר וְנָתַן לַאֲבִי הַנַּעֲרָה וְלֹא לַאֲבִי מֵתָה מִלְּתָא דִּפְשִׁיטָא לֵהּ לְאַבָּיֵי מִבַּעְיָא לֵהּ לְרָבָא
דְּבָעֵי רָבָא יֵשׁ בֶּגֶר בַּקֶּבֶר אוֹ אֵין בֶּגֶר בַּקֶּבֶר יֵשׁ בֶּגֶר בַּקֶּבֶר וְדִבְנָהּ הָוֵי אוֹ דִלְמָא אֵין בֶּגֶר בַּקֶּבֶר וּדְאָבִיהָ הָוֵי

 *** דף לט. *** 

וּמִי מִעַבְּרָא וְהָתָנֵי רַב בִּיבִי קַמֵּהּ דְּרַב נַחְמָן שָׁלֹשׁ נָשִׁים מְשַׁמְּשׁוֹת בְּמוֹךְ אֵלּוּ הֵן קְטַנָּה וּמְעֻבֶּרֶת וּמְנִיקָה קְטַנָּה שֶׁמָּא תִּתְעַבֵּר וְתָמוּת מְעֻבֶּרֶת שֶׁמָּא תַּעֲשֶׂה עֻבָּרָהּ סַנְדָּל מְנִיקָה שֶׁמָּא תִּגְמֹל אֶת בְּנָהּ
וְאֵיזוֹהִי קְטַנָּה מִבַּת אַחַת עֶשְׂרֵה שָׁנָה וְיוֹם אֶחָד עַד שְׁתֵּים עֶשְׂרֵה שָׁנָה וְיוֹם אֶחָד פָּחוֹת מִכֵּן וְיָתֵר עַל כֵּן מְשַׁמֶּשֶׁת כְּדַרְכָּהּ וְהוֹלֶכֶת דִּבְרֵי רַבִּי מֵאִיר וַחֲכָמִים אוֹמְרִים אַחַת זוֹ וְאַחַת זוֹ מְשַׁמֶּשֶׁת כְּדַרְכָּהּ וְהוֹלֶכֶת וּמִן הַשָּׁמַיִם יְרַחֵמוּ מִשּׁוּם שֶׁנֶּאֱמַר שׁוֹמֵר פְּתָאִים ה'
וְכִי תֵּימָא דְּאִעַבַּרָא כְּשֶׁהִיא נַעֲרָה וְאוֹלִידָה כְּשֶׁהִיא נַעֲרָה וּבְשִׁתָּא יַרְחֵי מִי קָא יָלְדָה וְהָאָמַר שְׁמוּאֵל אֵין בֵּין נַעֲרוּת לְבַגְרוּת אֶלָּא שִׁשָּׁה חֳדָשִׁים וְכִי תֵּימָא בְּצִיר הוּא דְּלֵיכָּא הָא טְפֵי אִכָּא הָא אֶלָּא קָאָמַר
אֶלָּא הָכִי קָמִבַּעְיָא לֵהּ יֵשׁ בֶּגֶר בַּקֶּבֶר וּפָקַע אָב אוֹ דִלְמָא אֵין בֶּגֶר בַּקֶּבֶר וְלָא פָּקַע אָב מָר בַּר רַב אָשֵׁי בָּעֵי לַהּ הָכִי מִיתָה עוֹשָׂה בַּגְרוּת אוֹ אֵין עוֹשָׂה בַּגְרוּת תֵּקוּ
בְּעָא מִנֵּהּ רָבָא מֵאַבָּיֵי בָּא עָלֶיהָ וְנִתְאָרְסָה מַהוּ אֲמַר לֵהּ מִי כְּתִיב וְנָתַן לַאֲבִי הַנַּעֲרָה אֲשֶׁר לֹא אֲרוּסָה וּלְטַעְמָךְ הָא דְּתַנְיָא בָּא עָלֶיהָ וְנִשֵּׂאת לְעַצְמָהּ מִי כְּתִיב וְנָתַן לַאֲבִי הַנַּעֲרָה אֲשֶׁר לֹא נְשׂוּאָה
הָכִי הַשְׁתָּא הָתָם הוֹאִיל וּבַגְרוּת מוֹצִיאָה מֵרְשׁוּת אָב וְנִשּׂוּאִין מוֹצִיאִין מֵרְשׁוּת אָב מָה בַּגְרוּת בָּא עָלֶיהָ וּבָגְרָה לְעַצְמָהּ אַף נִשּׂוּאִין בָּא עָלֶיהָ וְנִשֵּׂאת לְעַצְמָהּ אֶלָּא אֵרוּסִין מִי קָא מַפְּקִי מֵרְשׁוּתָא דְּאָב לִגְמָרֵי הָא תְּנַן נַעֲרָה הַמְאֹרָסָה אָבִיהָ וּבַעְלָהּ מְפִירִין לָהּ נְדָרֶיהָ
מַתְנִי' הַמְפַתֶּה נוֹתֵן שְׁלֹשָׁה דְּבָרִים וְהָאוֹנֵס אַרְבָּעָה הַמְפַתֶּה נוֹתֵן בֹּשֶׁת וּפְגָם וּקְנָס מוֹסִיף עָלָיו אוֹנֵס שֶׁנּוֹתֵן אֶת הַצַּעַר מָה בֵּין אוֹנֵס לִמְפַתֶּה הָאוֹנֵס נוֹתֵן אֶת הַצַּעַר וְהַמְפַתֶּה אֵינוֹ נוֹתֵן אֶת הַצַּעַר הָאוֹנֵס נוֹתֵן מִיָּד וְהַמְפַתֶּה לִכְשֶׁיּוֹצִיא הָאוֹנֵס שׁוֹתֶה בַּעֲצִיצוֹ וְהַמְפַתֶּה אִם רָצָה לְהוֹצִיא מוֹצִיא
כֵּיצַד שׁוֹתֶה בַּעֲצִיצוֹ אֲפִלּוּ הִיא חִגֶּרֶת אֲפִלּוּ הִיא סוֹמָא וַאֲפִלּוּ הִיא מֻכַּת שְׁחִין נִמְצָא בָּהּ דְּבַר עֶרְוָה אוֹ שֶׁאֵינָהּ רְאוּיָה לָבֹא בְּיִשְׂרָאֵל אֵינוֹ רַשַּׁאי לְקַיְּמָהּ שֶׁנֶּאֱמַר וְלוֹ תִהְיֶה לְאִשָּׁה אִשָּׁה הָרְאוּיָה לוֹ
גְּמָ' צַעַר דְּמַאי אָמַר אֲבוּהּ דִּשְׁמוּאֵל צַעַר שֶׁחֲבָטָהּ עַל גַּבֵּי קַרְקַע מַתְקֵף לַהּ רַבִּי זֵירָא אֶלָּא מֵעַתָּה חֲבָטָהּ עַל גַּבֵּי שִׁירָאִין הָכִי נָמֵי דְּפָטוּר וְכִי תֵּימָא הָכִי נָמֵי וְהָתַנְיָא רַבִּי שִׁמְעוֹן בֶּן יְהוּדָה אוֹמֵר מִשּׁוּם רַבִּי שִׁמְעוֹן אוֹנֵס אֵינוֹ מְשַׁלֵּם אֶת הַצַּעַר מִפְּנֵי

 *** דף לט: *** 

שֶׁסּוֹפָהּ לְהִצְטַעֵר תַּחַת בַּעֲלָהּ אָמְרוּ לוֹ אֵינוֹ דּוֹמֶה נִבְעֶלֶת בְּאֹנֶס לְנִבְעֶלֶת בְּרָצוֹן אֶלָּא אָמַר רַב נַחְמָן אָמַר רַבָּה בַּר אֲבוּהּ צַעַר שֶׁל פִּסּוּק הָרַגְלַיִם וְכֵן הוּא אוֹמֵר וַתְּפַשְּׂקִי אֶת רַגְלַיִךְ לְכׇל עוֹבֵר
אִי הָכִי מְפֻתָּה נָמֵי אָמַר רַב נַחְמָן אָמַר רַבָּה בַּר אֲבוּהּ מָשָׁל דִּמְפֻתָּה לְמָה הַדָּבָר דּוֹמֶה לְאָדָם שֶׁאָמַר לַחֲבֵרוֹ קְרַע שִׁירָאִין שֶׁלִּי וְהִפָּטֵר שֶׁלִּי דַּאֲבוּהּ נִינְהוּ אֶלָּא אָמַר רַב נַחְמָן אָמַר רַבָּה בַּר אֲבוּהּ פִּקְּחוֹת שֶׁבָּהֶן אוֹמְרוֹת מְפֻתָּה אֵין לָהּ צַעַר
וְהָא קָא חָזֵינַן דְּאִית לַהּ אָמַר אַבָּיֵי אֲמַרָה לִי אֵם כְּמַיָּא חַמִּימֵי עַל רֵישֵׁהּ דְּקַרְחָא רָבָא אָמַר אֲמַרָה לִי בַּת רַב חִסְדָּא כִּי רִבְדָּא דְכוּסִילְתָּא רַב פָּפָּא אָמַר אֲמַרָה לִי בַּת אַבָּא סוּרָאָה כִּי נַהֲמָא אַקּוּשָׁא בְּחִנְכֵי
הָאוֹנֵס נוֹתֵן מִיָּד הַמְפַתֶּה לִכְשֶׁיּוֹצִיא וְכוּ' לִכְשֶׁיּוֹצִיא אִשְׁתּוֹ הִיא אָמַר אַבָּיֵי אֵימָא לִכְשֶׁלֹּא יִכְנֹס תַּנְיָא נָמֵי הָכִי אַף עַל פִּי שֶׁאָמְרוּ הַמְפַתֶּה נוֹתֵן לִכְשֶׁלֹּא יִכְנֹס בֹּשֶׁת וּפְגָם נוֹתֵן מִיָּד וְאֶחָד הָאוֹנֵס וְאֶחָד הַמְפַתֶּה בֵּין הִיא וּבֵין אָבִיהָ יְכוֹלִין לְעַכֵּב
בִּשְׁלָמָא מְפֻתָּה כְּתִיב אִם מָאֵן יְמָאֵן אָבִיהָ אֵין לִי אֶלָּא אָבִיהָ הִיא עַצְמָהּ מִנַּיִן תַּלְמוּד לוֹמַר יְמָאֵן מִכׇּל מָקוֹם
אֶלָּא אוֹנֵס בִּשְׁלָמָא אִיהִי כְּתִיב וְלוֹ תִהְיֶה מִדַּעְתָּהּ אֶלָּא אָבִיהָ מְנָלַן
אָמַר אַבָּיֵי שֶׁלֹּא יְהֵא חוֹטֵא נִשְׂכָּר רָבָא אָמַר קַל וָחֹמֶר וּמָה מְפַתֶּה שֶׁלֹּא עָבַר אֶלָּא עַל דַּעַת אָבִיהָ בִּלְבַד בֵּין הִיא וּבֵין אָבִיהָ יְכוֹלִין לְעַכֵּב אוֹנֵס שֶׁעָבַר עַל דַּעַת אָבִיהָ וְעַל דַּעַת עַצְמָהּ לֹא כׇּל שֶׁכֵּן
רָבָא לָא אָמַר כְּאַבַּיֵּי כֵּוָן דְּקָא מְשַׁלֵּם קְנָס לָאו חוֹטֵא נִשְׂכָּר הוּא אַבָּיֵי לָא אָמַר כְּרָבָא מְפַתֶּה דְּאִיהוּ מָצֵי מְעַכֵּב אָבִיהָ נָמֵי מָצֵי מְעַכֵּב אוֹנֵס דְּאִיהוּ לָא מָצֵי מְעַכֵּב אָבִיהָ נָמֵי לָא מָצֵי מְעַכֵּב
תַּנְיָא אִדַּךְ אַף עַל פִּי שֶׁאָמְרוּ אוֹנֵס נוֹתֵן מִיָּד כְּשֶׁיּוֹצִיא הוּא אֵין לָהּ עָלָיו כְּלוּם כְּשֶׁיּוֹצִיא מִי מָצֵי מַפֵּק לַהּ אֵימָא כְּשֶׁתֵּצֵא הִיא אִין לָהּ עָלָיו כְּלוּם מֵת יָצָא כֶּסֶף קְנָסָהּ בִּכְתֻבָּתָהּ רַבִּי יוֹסֵי בְּרַבִּי יְהוּדָה אוֹמֵר יֵשׁ לָהּ כְּתֻבָּה מָנֶה
בְּמַאי קָמִפַּלְגִי רַבָּנַן סָבְרִי טַעְמָא מַאי תַּקִּינוּ רַבָּנַן כְּתֻבָּה כְּדֵי שֶׁלֹּא תְּהֵא קַלָּה בְּעֵינָיו לְהוֹצִיאָהּ וְהָא לָא מָצֵי מַפֵּק לַהּ וְרַבִּי יוֹסֵי בְּרַבִּי יְהוּדָה סָבַר הָא נָמֵי מְצַעַר לַהּ עַד דְּאָמְרָה הִיא לָא בָּעֵינָא לָךְ
אוֹנֵס שׁוֹתֶה בַּעֲצִיצוֹ אֲמַר לֵהּ רָבָא מִפַּרְזִקְיָא לְרַב אָשֵׁי מִכְּדֵי מִגְמָר גָּמְרִי מֵהֲדָדֵי

 *** דף מ. *** 

לְהָא מִלְּתָא נָמֵי לִגְמְרוּ מֵהֲדָדֵי אָמַר קְרָא מָהֹר יִמְהָרֶנָּה לּוֹ לְאִשָּׁה לוֹ מִדַּעְתּוֹ
כֵּיצַד שׁוֹתֶה בַּעֲצִיצוֹ כּוּ' אָמַר רַב כָּהֲנָא אַמְרִיתַהּ לִשְׁמַעְתָּא קַמֵּהּ דְּרַב זְבִיד מִנְּהַרְדְּעָא נֵיתֵי עֲשֵׂה וְנִדְחֵה לֹא תַעֲשֶׂה
אָמַר לִי הֵיכָא אָמְרִינַן נֵיתֵי עֲשֵׂה וְנִדְחֵי לֹא תַעֲשֶׂה כְּגוֹן מִילָה בְּצָרַעַת דְּלָא אֶפְשָׁר לְקַיּוֹמֵהּ לַעֲשֵׂה אֲבָל הָכָא אִי אָמְרָה דְּלָא בָּעֵינָא מִי אִיתֵהּ לַעֲשֵׂה כְּלָל
מַתְנִי' יְתוֹמָה שֶׁנִּתְאָרְסָה וְנִתְגָּרְשָׁה רַבִּי אֶלְעָזָר אוֹמֵר הָאוֹנֵס חַיָּב וְהַמְפַתֶּה פָּטוּר
גְּמָ' אָמַר רַבָּה בַּר בַּר חָנָה אָמַר רַבִּי יוֹחָנָן רַבִּי אֶלְעָזָר בְּשִׁיטַת רַבִּי עֲקִיבָא רַבּוֹ אֲמָרָהּ דְּאָמַר יֵשׁ לָהּ קְנָס וּקְנָסָהּ לְעַצְמָהּ מִמַּאי מִדְּקָתָנֵי יְתוֹמָה רַבִּי אֶלְעָזָר אוֹמֵר הָאוֹנֵס חַיָּב וְהַמְפַתֶּה פָּטוּר
יְתוֹמָה פְּשִׁיטָא אֶלָּא הָא קָא מַשְׁמַע לַן דְּנַעֲרָה שֶׁנִּתְאָרְסָה וְנִתְגָּרְשָׁה כִּיתוֹמָה מָה יְתוֹמָה לְעַצְמָהּ אַף נַעֲרָה שֶׁנִּתְאָרְסָה וְנִתְגָּרְשָׁה לְעַצְמָהּ
אָמַר רַבִּי זֵירָא אָמַר רַבָּה בַּר שֵׁלָא אָמַר רַב הַמְנוּנָא סָבָא אָמַר רַב אַדָּא בַּר אַהֲבָה אָמַר רַב הֲלָכָה כְּרַבִּי אֶלְעָזָר קָרֵי רַב עֲלֵהּ דְּרַבִּי אֶלְעָזָר טֻבְיָנָא דְחַכִּימֵי
מַתְנִי' אֵיזֶהוּ בֹּשֶׁת הַכֹּל לְפִי הַמְבַיֵּשׁ וְהַמִּתְבַּיֵּשׁ פְּגָם רוֹאִין אוֹתָהּ כְּאִלּוּ הִיא שִׁפְחָה נִמְכֶּרֶת בַּשּׁוּק כַּמָּה הָיְתָה יָפָה וְכַמָּה הִיא יָפָה קְנָס שָׁוֶה בְּכׇל אָדָם וְכֹל שֶׁיֵּשׁ לוֹ קִצְבָה מִן הַתּוֹרָה שָׁוֶה בְּכׇל אָדָם
גְּמָ' וְאֵימָא חֲמִשִּׁים סְלָעִים אָמַר רַחֲמָנָא מִכֹּל מִלֵּי אָמַר רַבִּי זֵירָא יֹאמְרוּ בָּעַל בַּת מְלָכִים חֲמִשִּׁים בָּעַל בַּת הֶדְיוֹטוֹת חֲמִשִּׁים אֲמַר לֵהּ אַבָּיֵי אִי הָכִי גַּבֵּי עֶבֶד נָמֵי יֹאמְרוּ עֶבֶד נוֹקֵב מַרְגָּלִיּוֹת שְׁלֹשִׁים עֶבֶד עוֹשֶׂה

 *** דף מ: *** 

מַעֲשֵׂה מַחַט שְׁלֹשִׁים
אֶלָּא אָמַר רַבִּי זֵירָא אִלּוּ בָּאוּ עָלֶיהָ שְׁנַיִם אֶחָד כְּדַרְכָּהּ וְאֶחָד שֶׁלֹּא כְּדַרְכָּהּ יֹאמְרוּ בָּעַל שְׁלֵמָה חֲמִשִּׁים בָּעַל פְּגוּמָה חֲמִשִּׁים אֲמַר לֵהּ אַבָּיֵי אִי הָכִי גַּבֵּי עֶבֶד נָמֵי יֹאמְרוּ עֶבֶד בָּרִיא שְׁלֹשִׁים עֶבֶד מֻכֵּה שְׁחִין שְׁלֹשִׁים
אֶלָּא אָמַר אַבָּיֵי אָמַר קְרָא תַּחַת אֲשֶׁר עִנָּהּ הָנֵי תַּחַת אֲשֶׁר עִנָּהּ מִכְּלָל דְּאִכָּא בֹּשֶׁת וּפְגָם רָבָא אָמַר אָמַר קְרָא וְנָתַן הָאִישׁ הַשֹּׁכֵב עִמָּהּ לַאֲבִי הַנַּעֲרָה חֲמִשִּׁים כָּסֶף הֲנָאַת שְׁכִיבָה חֲמִשִּׁים מִכְּלָל דְּאִכָּא בֹּשֶׁת וּפְגָם
וְאֵימָא לְדִידַהּ אָמַר קְרָא בִּנְעוּרֶיהָ בֵּית אָבִיהָ כׇּל שֶׁבַח נְעוּרֶיהָ לְאָבִיהָ
וְאֶלָּא הָא דְּאָמַר רַב הוּנָא אָמַר רַב מִנַּיִן שֶׁמַּעֲשֵׂה הַבַּת לְאָבִיהָ שֶׁנֶּאֱמַר וְכִי יִמְכֹּר אִישׁ אֶת בִּתּוֹ לְאָמָה מָה אָמָה מַעֲשֵׂה יָדֶיהָ לְרַבָּהּ אַף בַּת מַעֲשֵׂה יָדֶיהָ לְאָבִיהָ לְמָה לִי תִּפּוֹק לֵהּ מִבִּנְעוּרֶיהָ בֵּית אָבִיהָ אֶלָּא הַהִיא בַּהֲפָרַת נְדָרִים הוּא דִּכְתִיב
וְכִי תֵּימָא נֵילַף מִנֵּהּ מָמוֹנָא מֵאִסּוּרָא לָא יָלְפִינַן וְכִי תֵּימָא נֵילַף מִקְּנָסָא מָמוֹנָא מִקְּנָסָא לָא יָלְפִינַן אֶלָּא מִסְתַּבְּרָא דְּאָבִיהָ הָוֵי דְּאִי בָּעֵי מָסַר לַהּ לִמְנֻוָּל וּמֻכֵּה שְׁחִין
פְּגָם רוֹאִין אוֹתָהּ כְּאִלּוּ הִיא שִׁפְחָה נִמְכֶּרֶת הֵיכִי שָׁיְמִינַן לַהּ אָמַר אֲבוּהּ דִּשְׁמוּאֵל אוֹמְדִין כַּמָּה אָדָם רוֹצֶה לִתֵּן בֵּין שִׁפְחָה בְּתוּלָה לְשִׁפְחָה בְּעוּלָה לְשַׁמְּשׁוֹ
שִׁפְחָה בְּעוּלָה לְשַׁמְּשׁוֹ מַאי נָפְקָא לֵהּ מִנַּהּ אֶלָּא בֵּין שִׁפְחָה בְּעוּלָה לְשִׁפְחָה שֶׁאֵינָהּ בְּעוּלָה לְהַשִּׂיאָה לְעַבְדּוֹ וּלְעַבְדּוֹ מַאי נָפְקָא לֵהּ מִנַּהּ בְּעֶבֶד שֶׁיֵּשׁ לוֹ לְרַבּוֹ קוֹרַת רוּחַ הֵימֶנּוּ
מַתְנִי' כׇּל מָקוֹם שֶׁיֵּשׁ מֶכֶר אֵין קְנָס וְכׇל מָקוֹם שֶׁיֵּשׁ קְנָס אֵין מֶכֶר קְטַנָּה יֵשׁ לָהּ מֶכֶר וְאֵין לָהּ קְנָס נַעֲרָה יֵשׁ לָהּ קְנָס וְאֵין לָהּ מֶכֶר הַבּוֹגֶרֶת אֵין לָהּ לֹא מֶכֶר וְלֹא קְנָס
גְּמָ' אָמַר רַב יְהוּדָה אָמַר רַב זוֹ דִּבְרֵי רַבִּי מֵאִיר אֲבָל חֲכָמִים אוֹמְרִים יֵשׁ לָהּ קְנָס בִּמְקוֹם מֶכֶר דְּתַנְיָא קְטַנָּה מִבַּת יוֹם אֶחָד וְעַד שֶׁתָּבִיא שְׁתֵּי שְׂעָרוֹת יֵשׁ לָהּ מֶכֶר וְאֵין לָהּ קְנָס מִשֶּׁתָּבִיא שְׁתֵּי שְׂעָרוֹת עַד שֶׁתִּבְגַּר יֵשׁ לָהּ קְנָס וְאֵין לָהּ מֶכֶר דִּבְרֵי רַבִּי מֵאִיר שֶׁהָיָה רַבִּי מֵאִיר אוֹמֵר כׇּל מָקוֹם שֶׁיֵּשׁ מֶכֶר אֵין קְנָס וְכׇל מָקוֹם שֶׁיֵּשׁ קְנָס אֵין מֶכֶר וַחֲכָמִים אוֹמְרִים קְטַנָּה מִבַּת שָׁלֹשׁ שָׁנִים וְיוֹם אֶחָד וְעַד שֶׁתִּבְגַּר יֵשׁ לָהּ קְנָס
קְנָס אִין מֶכֶר לָא אֵימָא אַף קְנָס בִּמְקוֹם מֶכֶר אָמַר רַב חִסְדָּא מַאי טַעְמָא דְּרַבִּי מֵאִיר אָמַר קְרָא וְלוֹ תִּהְיֶה לְאִשָּׁה בִּמְהַוָּה עַצְמָהּ הַכָּתוּב מְדַבֵּר וְרַבָּנַן אָמַר רֵישׁ לָקִישׁ אָמַר קְרָא נַעַר אֲפִלּוּ קְטַנָּה בַּמַּשְׁמָע
שַׁמְעַהּ רַב פָּפָּא בְּרֵהּ דְּרַב חָנָן מִבֵּי כְלוֹחִית אֲזַל אַמְרַהּ קַמֵּהּ דְּרַב שִׁימִי בַּר אָשֵׁי אֲמַר לֵהּ אַתּוּן אַהָא מַתְנִיתוּ לַהּ אֲנַן אַהָא מַתְנֵינַן לָהּ אָמַר רֵישׁ לָקִישׁ הַמּוֹצִיא שֵׁם רַע עַל הַקְּטַנָּה פָּטוּר שֶׁנֶּאֱמַר וְנָתְנוּ לַאֲבִי הַנַּעֲרָה נַעֲרָה מָלֵא דִּבֵּר הַכָּתוּב
מַתְקֵף לַהּ רַב אַדָּא בַּר אַהֲבָה טַעְמָא דִּכְתַב רַחֲמָנָא נַעֲרָה הָא לָאו הָכִי הֲוָה אָמֵינָא אֲפִלּוּ קְטַנָּה וְהָא כְּתִיב וְאִם אֱמֶת הָיָה הַדָּבָר הַזֶּה לֹא נִמְצְאוּ בְתוּלִים לַנַּעֲרָה וְהוֹצִיאוּ אֶת הַנַּעֲרָה אֶל פֶּתַח בֵּית אָבִיהָ וּסְקָלוּהָ וּקְטַנָּה לָאו בַּת עֳנָשִׁין הִיא אֶלָּא כָּאן נַעֲרָה הָא כׇּל מָקוֹם שֶׁנֶּאֱמַר נַעֲרָ אֲפִלּוּ קְטַנָּה בַּמַּשְׁמָע

 *** דף מא. *** 

מַתְנִי' הָאוֹמֵר פִּתִּיתִי אֶת בִּתּוֹ שֶׁל פְּלוֹנִי מְשַׁלֵּם בֹּשֶׁת וּפְגָם עַל פִּי עַצְמוֹ וְאֵין מְשַׁלֵּם קְנָס הָאוֹמֵר גָּנַבְתִּי מְשַׁלֵּם אֶת הַקֶּרֶן עַל פִּי עַצְמוֹ וְאֵין מְשַׁלֵּם תַּשְׁלוּמֵי כֶפֶל וְתַשְׁלוּמֵי אַרְבָּעָה וַחֲמִשָּׁה הֵמִית שׁוֹרִי אֶת פְּלוֹנִי אוֹ שׁוֹרוֹ שֶׁל פְּלוֹנִי הֲרֵי זֶה מְשַׁלֵּם עַל פִּי עַצְמוֹ הֵמִית שׁוֹרִי עַבְדּוֹ שֶׁל פְּלוֹנִי אֵין מְשַׁלֵּם עַל פִּי עַצְמוֹ זֶה הַכְּלָל כׇּל הַמְשַׁלֵּם יָתֵר עַל מַה שֶּׁהִזִּיק אֵינוֹ מְשַׁלֵּם עַל פִּי עַצְמוֹ
גְּמָ' וְלִתְנֵי אָנַסְתִּי לָא מִבַּעְיָא קָאָמַר לָא מִבַּעְיָא אָנַסְתִּי דְּלָא קָא פָּגֵם לַהּ דִּמְשַׁלֵּם בֹּשֶׁת וּפְגָם עַל פִּי עַצְמוֹ אֲבָל פִּתִּיתִי דְּקָא פָּגֵם לַהּ אֵימָא לָא מְשַׁלֵּם עַל פִּי עַצְמוֹ קָא מַשְׁמַע לַן
מַתְנִיתִין דְּלָא כִּי הַאי תַּנָּא דְּתַנְיָא רַבִּי שִׁמְעוֹן בֶּן יְהוּדָה אוֹמֵר מִשּׁוּם רַבִּי שִׁמְעוֹן אַף בֹּשֶׁת וּפְגָם אֵינוֹ מְשַׁלֵּם עַל פִּי עַצְמוֹ לֹא כׇּל הֵימֶנּוּ שֶׁיִּפְגֹּם בִּתּוֹ שֶׁל פְּלוֹנִי
אֲמַר לֵהּ רַב פָּפָּא לְאַבָּיֵי נִיחָא לַהּ לְדִידַהּ מַאי דִּלְמָא לָא נִיחָא לֵהּ לְאָבִיהָ נִיחָא לֵהּ לְאָבִיהָ מַאי דִּלְמָא לָא נִיחָא לְהוּ לִבְנֵי מִשְׁפָּחָה נִיחָא לְהוּ לִבְנֵי מִשְׁפָּחָה מַאי אִי אֶפְשָׁר דְּלֵיכָּא חַד בִּמְדִינַת הַיָּם דְּלָא נִיחָא לֵהּ
הָאוֹמֵר גָּנַבְתִּי מְשַׁלֵּם אֶת הַקֶּרֶן וְכוּ' אִתְּמַר פַּלְגָא נִזְקָא רַב פָּפָּא אָמַר פַּלְגָא נִזְקָא מָמוֹנָא רַב הוּנָא בְּרֵהּ דְּרַב יְהוֹשֻׁעַ אָמַר פַּלְגָא נִזְקָא קְנָסָא
רַב פָּפָּא אָמַר פַּלְגָא נִזְקָא מָמוֹנָא קָסָבַר סְתָם שְׁוָרִים לָאו בְּחֶזְקַת שִׁמּוּר קָיְמִי וּבְדִין הוּא דִּמְשַׁלֵּם כֻּלֵּהּ וְרַחֲמָנָא הוּא דְּחָיֵס עִלָּוֵהּ דְּאַכַּתִּי לָא אִיַּעַד תּוֹרָא רַב הוּנָא בְּרֵהּ דְּרַב יְהוֹשֻׁעַ אָמַר פַּלְגָא נִזְקָא קְנָסָא קָסָבַר סְתָם שְׁוָרִים בְּחֶזְקַת שִׁמּוּר קָיְמִי וּבְדִין הוּא דְּלָא לִשַׁלֵּם כְּלָל וְרַחֲמָנָא הוּא דְּקַנְסֵהּ כִּי הֵיכִי דְּנִנְטְרֵהּ לְתוֹרֵהּ
סִימָן הִזִּיק מָה וְהֵמִית כְּלָל תְּנַן הַנִּזָּק וְהַמַּזִּיק בְּתַשְׁלוּמִין בִּשְׁלָמָא לְמַאן דְּאָמַר פַּלְגָא נִזְקָא מָמוֹנָא הַיְנוּ דְּשָׁיֵךְ נִזָּק בְּתַשְׁלוּמִין אֶלָּא לְמַאן דְּאָמַר פַּלְגָא נִזְקָא קְנָסָא הַשְׁתָּא דְּלָאו דִּידֵהּ קָא שָׁקֵל בְּתַשְׁלוּמִין אִיתֵהּ
לֹא נִצְרְכָה אֶלָּא לִפְחַת נְבֵלָה פְּחַת נְבֵלָה תְּנֵינָא תַּשְׁלוּמֵי נֶזֶק מְלַמֵּד שֶׁהַבְּעָלִים מִטַּפְּלִין בַּנְּבֵלָה
חֲדָא בְּתָם וַחֲדָא בְּמוּעָד וּצְרִיכָא דְּאִי אַשְׁמוֹעִינַן תָּם מִשּׁוּם דְּאַכַּתִּי לָא אִיַּעַד אֲבָל מוּעָד דְּאִיַּעַד אֵימָא לָא וְאִי אַשְׁמוֹעִינַן מוּעָד מִשּׁוּם דְּקָא מְשַׁלֵּם כֻּלֵּהּ אֲבָל תָּם אֵימָא לָא צְרִיכָא
תָּא שְׁמַע מָה בֵּין תָּם לְמוּעָד שֶׁהַתָּם מְשַׁלֵּם חֲצִי נֶזֶק מִגּוּפוֹ וּמוּעָד מְשַׁלֵּם נֶזֶק שָׁלֵם מִן הָעֲלִיָּה וְלָא קָתָנֵי שֶׁהַתָּם אֵינוֹ מְשַׁלֵּם עַל פִּי עַצְמוֹ וּמוּעָד מְשַׁלֵּם עַל פִּי עַצְמוֹ
תְּנָא וְשַׁיַּר מַאי שַׁיֵּר דְּהַאי שַׁיַּר שַׁיַּר חֲצִי כֹפֶר אִי מִשּׁוּם חֲצִי כֹפֶר לָאו שִׁיּוּרָא הוּא

 *** דף מא: *** 

הָא מַנִּי רַבִּי יוֹסֵי הַגְּלִילִי הִיא דְּאָמַר תָּם מְשַׁלֵּם חֲצִי כֹפֶר
תָּא שְׁמַע הֵמִית שׁוֹרִי אֶת פְּלוֹנִי אוֹ שׁוֹרוֹ שֶׁל פְּלוֹנִי הֲרֵי זֶה מְשַׁלֵּם עַל פִּי עַצְמוֹ מַאי לָאו בְּתָם לָא בְּמוּעָד
אֲבָל בְּתָם מַאי אֵינוֹ מְשַׁלֵּם עַל פִּי עַצְמוֹ אַדְּתָנֵי סֵיפָא עַבְדּוֹ שֶׁל פְּלוֹנִי אֵינוֹ מְשַׁלֵּם עַל פִּי עַצְמוֹ נִפְלוֹג וְנִתְנֵי בְּדִידַהּ בַּמֶּה דְּבָרִים אֲמוּרִים בְּמוּעָד אֲבָל תָּם אֵינוֹ מְשַׁלֵּם עַל פִּי עַצְמוֹ כֻּלַּהּ בְּמוּעָד קָמַיְרֵי
תָּא שְׁמַע זֶה הַכְּלָל כׇּל הַמְשַׁלֵּם יָתֵר עַל מַה שֶּׁהִזִּיק אֵינוֹ מְשַׁלֵּם עַל פִּי עַצְמוֹ הָא פָּחוֹת מִמַּה שֶּׁהִזִּיק מְשַׁלֵּם עַל פִּי עַצְמוֹ לָא תֵּימָא הָא פָּחוֹת מִמַּה שֶּׁהִזִּיק אֶלָּא אֵימָא הָא כְּמָה שֶׁהִזִּיק מְשַׁלֵּם עַל פִּי עַצְמוֹ
אֲבָל פָּחוֹת מַאי אֵינוֹ מְשַׁלֵּם עַל פִּי עַצְמוֹ לִתְנֵי זֶה הַכְּלָל כׇּל שֶׁאֵינוֹ מְשַׁלֵּם כְּמָה שֶׁהִזִּיק אֵינוֹ מְשַׁלֵּם עַל פִּי עַצְמוֹ דְּמַשְׁמַע פָּחוֹת וּמַשְׁמַע יָתֵר תְּיוּבְתָּא
וְהִלְכְתָא פַּלְגָא נִזְקָא קְנָסָא תְּיוּבְתָּא וְהִלְכְתָא אִין טַעְמָא מַאי אִתּוֹתַב מִשּׁוּם דְּלָא קָתָנֵי כְּמָה שֶׁהִזִּיק לָא פְּסִיקָא לֵהּ כֵּוָן דְּאִכָּא חֲצִי נֶזֶק צְרוֹרוֹת דְּהִלְכְתָא גְּמִירִי לַהּ דְּמָמוֹנָא הוּא מִשּׁוּם הָכִי לָא קָתָנֵי
וְהַשְׁתָּא דְּאָמְרַתְּ פַּלְגָא נִזְקָא קְנָסָא הַאי כַּלְבָּא דְּאָכֵל אִמְּרֵי וְשֻׁנָּרָא דְּאָכֵל תַּרְנְגוֹלֵי רַבְרְבֵי מְשֻׁנֶּה הוּא וְלָא מַגְבֵּינַן בְּבָבֶל אֲבָל זוּטְרֵי אוֹרְחֵהּ הוּא וּמַגְבֵּינַן
וְאִי תְּפַס לָא מַפְּקִינַן מִנֵּהּ וְאִי אָמַר אַקְבְּעוּ לִי זִמְנָא לְאֶרֶץ יִשְׂרָאֵל מַקְבְּעִינַן לֵהּ וְאִי לָא אָזֵל מְשַׁמְּתִינַן לֵהּ
בֵּין כָּךְ וּבֵין כָּךְ מְשַׁמְּתִינַן לֵהּ דְּאָמְרִינַן לֵהּ סַלֵּק הֶזֵּיקָךְ מִדְּרַבִּי נָתָן דְּתַנְיָא רַבִּי נָתָן אוֹמֵר מִנַּיִן שֶׁלֹּא יְגַדֵּל אָדָם כֶּלֶב רַע בְּתוֹךְ בֵּיתוֹ וְלֹא יַעֲמִיד סֻלָּם רָעוּעַ בְּתוֹךְ בֵּיתוֹ שֶׁנֶּאֱמַר וְלֹא תָשִׂים דָּמִים בְּבֵיתֶךָ
הֲדַרַן עֲלָךְ אֵלּוּ נְעָרוֹת
מַתְנִי' נַעֲרָה שֶׁנִּתְפַּתְּתָה בׇּשְׁתָּהּ וּפְגָמָהּ וּקְנָסָהּ שֶׁל אָבִיהָ וְהַצַּעַר בִּתְפוּסָה עָמְדָה בַּדִּין עַד שֶׁלֹּא מֵת הָאָב הֲרֵי הֵן שֶׁל אָב מֵת הָאָב הֲרֵי הֵן שֶׁל אַחִין
לֹא הִסְפִּיקָה לַעֲמֹד בַּדִּין עַד שֶׁמֵּת הָאָב הֲרֵי הֵן שֶׁל עַצְמָהּ עָמְדָה בַּדִּין עַד שֶׁלֹּא בָּגְרָה הֲרֵי הֵן שֶׁל אָב מֵת הָאָב הֲרֵי הֵן שֶׁל אַחִין לֹא הִסְפִּיקָה לַעֲמֹד בַּדִּין עַד שֶׁבָּגְרָה הֲרֵי הֵן שֶׁל עַצְמָהּ רַבִּי שִׁמְעוֹן אוֹמֵר אִם לֹא הִסְפִּיקָה לִגְבּוֹת עַד שֶׁמֵּת הָאָב הֲרֵי הֵן שֶׁל עַצְמָהּ

 *** דף מב. *** 

מַעֲשֵׂה יָדֶיהָ וּמְצִיאָתָהּ אַף עַל פִּי שֶׁלֹּא גָּבְתָה מֵת הָאָב הֲרֵי הֵן שֶׁל אַחִין
גְּמָ' מַאי קָא מַשְׁמַע לַן תְּנֵינָא הַמְפַתֶּה נוֹתֵן שְׁלֹשָׁה דְּבָרִים וְהָאוֹנֵס אַרְבָּעָה הַמְפַתֶּה נוֹתֵן בֹּשֶׁת וּפְגָם וּקְנָס מוֹסִיף עָלָיו אוֹנֵס שֶׁנּוֹתֵן אֶת הַצַּעַר לְאָבִיהָ אִצְטְרִיךְ לֵהּ לְאָבִיהָ נָמֵי פְּשִׁיטָא מִדְּקָא יָהֵיב מְפַתֶּה דְּאִי לְעַצְמָהּ אַמַּאי יָהֵיב מְפַתֶּה מִדַּעְתָּהּ עֲבַד
עָמְדָה בַּדִּין אִצְטְרִיכָא לֵהּ פְּלֻגְתָּא דְּרַבִּי שִׁמְעוֹן וְרַבָּנַן
תְּנַן הָתָם אָנַסְתָּ וּפִתִּיתָ אֶת בִּתִּי וְהוּא אוֹמֵר לֹא אָנַסְתִּי וְלֹא פִּתִּיתִי מַשְׁבִּיעֲךָ אֲנִי וְאָמַר אָמֵן וְאַחַר כָּךְ הוֹדָה חַיָּב
רַבִּי שִׁמְעוֹן פּוֹטֵר שֶׁאֵינוֹ מְשַׁלֵּם קְנָס עַל פִּי עַצְמוֹ אָמְרוּ לוֹ אַף עַל פִּי שֶׁאֵינוֹ מְשַׁלֵּם קְנָס עַל פִּי עַצְמוֹ אֲבָל מְשַׁלֵּם בֹּשֶׁת וּפְגָם עַל פִּי עַצְמוֹ
בְּעָא מִנֵּהּ אַבָּיֵי מֵרַבָּה הָאוֹמֵר לַחֲבֵרוֹ אָנַסְתָּ וּפִתִּיתָ אֶת בִּתִּי וְהֶעֱמַדְתִּיךָ בַּדִּין וְנִתְחַיַּבְתָּ לִי מָמוֹן וְהוּא אוֹמֵר לֹא אָנַסְתִּי וְלֹא פִּתִּיתִי וְלֹא הֶעֱמַדְתַּנִי בַּדִּין וְלֹא נִתְחַיַּבְתִּי לְךָ מָמוֹן וְנִשְׁבַּע וְהוֹדָה לְרַבִּי שִׁמְעוֹן מַאי
כֵּוָן דְּעָמַד בַּדִּין מָמוֹנָא הָוֵי וּמִחַיַּב עֲלֵהּ קׇרְבַּן שְׁבוּעָה אוֹ דִלְמָא אַף עַל גַּב דְּעָמַד בַּדִּין קְנָס הָוֵי אֲמַר לֵהּ מָמוֹנָא הָוֵי וּמִיחַיַּב עֲלֵהּ קׇרְבַּן שְׁבוּעָה
אֵיתִיבֵהּ רַבִּי שִׁמְעוֹן אוֹמֵר יָכוֹל הָאוֹמֵר לַחֲבֵרוֹ אָנַסְתָּ וּפִתִּיתָ אֶת בִּתִּי וְהוּא אוֹמֵר לֹא אָנַסְתִּי וְלֹא פִּתִּיתִי הֵמִית שׁוֹרְךָ אֶת עַבְדִּי וְהוּא אוֹמֵר לֹא הֵמִית אוֹ שֶׁאָמַר לוֹ עַבְדּוֹ הִפַּלְתָּ אֶת שִׁנִּי וְסִימִיתָ אֶת עֵינִי וְהוּא אוֹמֵר לֹא הִפַּלְתִּי וְלֹא סִימִיתִי וְנִשְׁבַּע וְהוֹדָה יָכוֹל יְהֵא חַיָּב
תַּלְמוּד לוֹמַר וְכִחֵשׁ בַּעֲמִיתוֹ בְּפִקָּדוֹן אוֹ בִתְשׂוּמֶת יָד אוֹ בְגָזֵל אוֹ עָשַׁק אֶת עֲמִיתוֹ אוֹ מָצָא אֲבֵדָה וְכִחֶשׁ בָּהּ וְנִשְׁבַּע עַל שָׁקֶר מָה אֵלּוּ מְיֻחָדִין שֶׁהֵן מָמוֹן אַף כֹּל שֶׁהֵן מָמוֹן יָצְאוּ אֵלּוּ שֶׁהֵן קְנָס

 *** דף מב: *** 

מַאי לָאו בְּשֶׁעָמַד בַּדִּין לָא בְּשֶׁלֹּא עָמַד בַּדִּין
וְהָא מִדְּרֵישָׁא בְּשֶׁעָמַד בַּדִּין סֵיפָא נָמֵי בְּשֶׁעָמַד בַּדִּין דְּקָתָנֵי רֵישָׁא אֵין לִי אֶלָּא דְּבָרִים שֶׁמְּשַׁלְּמִין עֲלֵיהֶם אֶת הַקֶּרֶן תַּשְׁלוּמֵי כֶפֶל תַּשְׁלוּמֵי אַרְבָּעָה וַחֲמִשָּׁה וְהָאוֹנֵס וְהַמְפַתֶּה וּמוֹצִיא שֵׁם רַע מִנַּיִן תַּלְמוּד לוֹמַר וּמָעֲלָה מַעַל רִבָּה
הֵיכִי דָמֵי אִי דְּלֹא עָמַד בַּדִּין כְּפֵילָא מִי אִכָּא אֶלָּא פְּשִׁיטָא בְּשֶׁעָמַד בַּדִּין וּמִדְּרֵישָׁא בְּשֶׁעָמַד בַּדִּין סֵיפָא נָמֵי בְּשֶׁעָמַד בַּדִּין
אֲמַר לֵהּ יָכֵלְנָא לְשַׁנּוֹיֵי לָךְ רֵישָׁא בְּשֶׁעָמַד בַּדִּין וְסֵיפָא בְּשֶׁלֹּא עָמַד בַּדִּין וְכֻלַּהּ רַבִּי שִׁמְעוֹן הִיא וְשִׁנּוּיֵי דְּחִיקֵי לָא מְשַׁנֵּינַן לָךְ דְּאִם כֵּן אָמְרַתְּ לִי לִתְנֵי רֵישָׁא רַבִּי שִׁמְעוֹן אוֹמֵר אוֹ לִתְנֵי סֵיפָא דִּבְרֵי רַבִּי שִׁמְעוֹן
אֶלָּא כֻּלַּהּ בְּשֶׁעָמַד בַּדִּין וְרֵישָׁא רַבָּנַן וְסֵיפָא רַבִּי שִׁמְעוֹן
וּמוֹדֵינָא לָךְ לְעִנְיַן קׇרְבַּן שְׁבוּעָה דְּרַחֲמָנָא פַּטְרֵהּ מִוְּכִחֵשׁ
וְכִי קָאָמֵינָא מָמוֹן הָוֵי לְהוֹרִישׁוֹ לְבָנָיו
אֵיתִיבֵהּ רַבִּי שִׁמְעוֹן אוֹמֵר אִם לֹא הִסְפִּיקָה לִגְבּוֹת עַד שֶׁמֵּת הָאָב הֲרֵי הֵן שֶׁל עַצְמָהּ וְאִי אָמְרַתְּ מָמוֹן הָוֵי לְהוֹרִישׁוֹ לְבָנָיו לְעַצְמָהּ אַמַּאי דְּאַחִין בָּעֵי מִהְוֵי
אָמַר רָבָא הַאי מִלְּתָא קְשַׁאי בַּהּ רַבָּה וְרַב יוֹסֵף עֶשְׂרִין וְתַרְתֵּין שְׁנִין וְלָא אִפְּרַק עַד דִּיתֵב רַב יוֹסֵף בְּרֵישָׁא וּפָרְקַהּ שָׁאנֵי הָתָם דְּאָמַר קְרָא וְנָתַן הָאִישׁ הַשֹּׁכֵב עִמָּהּ לַאֲבִי הַנַּעֲרָה חֲמִשִּׁים כֶּסֶף לֹא זִכְּתָה תּוֹרָה לָאָב אֶלָּא מִשְּׁעַת נְתִינָה
וְכִי קָאָמַר רַבָּה מָמוֹנָא הָוֵי לְהוֹרִישׁוֹ לְבָנָיו בִּשְׁאָר קְנָסוֹת
אֶלָּא מֵעַתָּה גַּבֵּי עֶבֶד דִּכְתִיב כֶּסֶף שְׁלֹשִׁים שְׁקָלִים יִתֵּן לַאדֹנָיו הָכִי נָמֵי לֹא זִכְּתָה תּוֹרָה לָאָדוֹן אֶלָּא מִשְּׁעַת נְתִינָה יִתֵּן לְחוּד וְנָתַן לְחוּד
אִי הָכִי תַּלְמוּד לוֹמַר וְכִחֵשׁ תַּלְמוּד לוֹמַר וְנָתַן מִבְּעֵי לֵהּ
אָמַר רָבָא כִּי אִצְטְרִיךְ וְכִחֵשׁ כְּגוֹן שֶׁעָמְדָה בַּדִּין וּבָגְרָה וּמֵתָה דְּהָתָם כִּי קָא יָרֵת אָבִיהָ מִנַּהּ דִּידַהּ קָא יָרֵת
אִי הָכִי יָצְאוּ אֵלּוּ שֶׁהֵן קְנָס מָמוֹן הוּא אָמַר רַב נַחְמָן בַּר יִצְחָק יָצְאוּ אֵלּוּ שֶׁעִקָּרָן קְנָס
אֵיתִיבֵהּ רַבִּי שִׁמְעוֹן פּוֹטֵר שֶׁאֵינוֹ מְשַׁלֵּם קְנָס עַל פִּי עַצְמוֹ טַעְמָא דְּלֹא עָמַד בַּדִּין הָא עָמַד בַּדִּין דִּמְשַׁלֵּם עַל פִּי עַצְמוֹ קׇרְבַּן שְׁבוּעָה נָמֵי מִחַיַּב
רַבִּי שִׁמְעוֹן לְדִבְרֵיהֶם דְּרַבָּנַן קָאָמַר לְהוּ לְדִידִי אַף עַל גַּב דְּעָמַד בַּדִּין רַחֲמָנָא פַּטְרֵהּ מִוְּכִחֵשׁ אֶלָּא לְדִידְכוּ אוֹדוֹ לִי מִיהַת הֵיכָא דְּלֹא עָמַד בַּדִּין דְּכִי קָא תָּבַע קְנָסָא קָא תָּבַע

 *** דף מג. *** 

וּמוֹדֶה בִּקְנָס פָּטוּר וְרַבָּנַן סָבְרִי כִּי קָא תָבַע בֹּשֶׁת וּפְגָם קָא תָבַע
בְּמַאי קָא מִפַּלְגִי אָמַר רַב פָּפָּא רַבִּי שִׁמְעוֹן סָבַר לָא שָׁבֵק אִינִישׁ מִדֵּי דְּקִיץ וְתָבַע מִדֵּי דְּלָא קִיץ וְרַבָּנַן סָבְרִי לָא שָׁבֵק אִינִישׁ מִדֵּי דְּכִי מוֹדֵי בֵּהּ לָא מִפְּטַר וְתָבַע מִדֵּי דְּכִי מוֹדֵה בֵּהּ מִפְּטַר
בְּעָא מִנֵּהּ רַבִּי אֲבִינָא מֵרַב שֵׁשֶׁת בַּת הַנִּזּוֹנֶת מִן הָאַחִין מַעֲשֵׂה יָדֶיהָ לְמִי
בִּמְקוֹם אָב קָיְמִי מָה הָתָם מַעֲשֵׂה יָדֶיהָ לָאָב הָכָא נָמֵי מַעֲשֵׂה יָדֶיהָ לָאַחִין אוֹ דִלְמָא לָא דָּמֵי לְאָב הָתָם מִדִּידֵהּ מִתַּזְנָא הָכָא לָאו מִדִּידְהוּ מִתַּזְנָא
אֲמַר לֵהּ תְּנֵיתוּהָ אַלְמָנָה נִזּוֹנֶת מִנִּכְסֵי יְתוֹמִים וּמַעֲשֵׂה יָדֶיהָ שֶׁלָּהֶן
מִי דָּמֵי אַלְמְנָתוֹ לָא נִיחָא לֵהּ בְּהַרְוָחָה בִּתּוֹ נִיחָא לֵהּ בְּהַרְוָחָה
לְמֵימְרָא דְּבִתּוֹ עֲדִיפָא לֵהּ מֵאַלְמְנָתוֹ וְהָאָמַר רַבִּי אַבָּא אָמַר רַבִּי יוֹסֵי עָשׂוּ אַלְמָנָה אֵצֶל הַבַּת כַּבַּת אֵצֶל אַחִין בִּנְכָסִין מוּעָטִין
מָה הַבַּת אֵצֶל אַחִין הַבַּת נִזּוֹנֶת וְהָאַחִין יִשְׁאֲלוּ עַל הַפְּתָחִים אַף אַלְמָנָה אֵצֶל הַבַּת אַלְמָנָה נִזּוֹנֶת וְהַבַּת תִּשְׁאַל עַל הַפְּתָחִים לְעִנְיַן זִילוּתָא אַלְמְנָתוֹ עֲדִיפָא לֵהּ לְעִנְיַן הַרְוָחָה בִּתּוֹ עֲדִיפָא לֵהּ
מֵתִיב רַב יוֹסֵף מַעֲשֵׂה יָדֶיהָ וּמְצִיאָתָהּ אַף עַל פִּי שֶׁלֹּא גָּבְתָה מֵת הָאָב הֲרֵי הֵן שֶׁל אַחִין טַעְמָא דִּבְחַיֵּי הָאָב הָא לְאַחַר מִיתַת הָאָב לְעַצְמָהּ מַאי לָאו בְּנִזּוֹנֶת לָא בְּשֶׁאֵינָהּ נִזּוֹנֶת
אִי בְּשֶׁאֵינָהּ נִזּוֹנֶת מַאי לְמֵימְרָא אֲפִלּוּ לְמַאן דְּאָמַר יָכוֹל הָרַב לוֹמַר לָעֶבֶד עֲשֵׂה עִמִּי וְאֵינִי זָנָךְ הָנֵי מִלֵּי בְּעֶבֶד כְּנַעֲנִי דְּלָא כְּתִיב בֵּהּ עִמָּךְ
אֲבָל עֶבֶד עִבְרִי דִּכְתִיב בֵּהּ עִמָּךְ לֹא כׇּל שֶׁכֵּן בִּתּוֹ
אָמַר רַבָּה בַּר עֻלָּא לֹא נִצְרְכָה אֶלָּא לְהַעֲדָפָה אָמַר רָבָא גַּבְרָא רַבָּה כְּרַב יוֹסֵף לָא יָדַע דְּאִכָּא הַעֲדָפָה וְקָמוֹתֵב תְּיוּבְתָּא
אֶלָּא אָמַר רָבָא רַב יוֹסֵף מַתְנִיתִין גּוּפָא קַשְׁיָא לֵהּ דְּקָתָנֵי מַעֲשֵׂה יָדֶיהָ וּמְצִיאָתָהּ אַף עַל פִּי שֶׁלֹּא גָּבְתָה מְצִיאָתָהּ מִמַּאן גָּבְיָא
אֶלָּא לָאו הָכִי קָאָמַר מַעֲשֵׂה יָדֶיהָ כִּמְצִיאָתָהּ מָה מְצִיאָתָהּ בְּחַיֵּי הָאָב לָאָב לְאַחַר מִיתַת הָאָב לְעַצְמָהּ אַף מַעֲשֵׂה יָדֶיהָ נָמֵי בְּחַיֵּי הָאָב לָאָב לְאַחַר מִיתַת הָאָב לְעַצְמָהּ שְׁמַע מִנַּהּ
אִתְּמַר נָמֵי אָמַר רַב יְהוּדָה אָמַר רַב בַּת הַנִּזּוֹנֶת מִן הָאַחִין מַעֲשֵׂה יָדֶיהָ לְעַצְמָהּ אָמַר רַב כָּהֲנָא מַאי טַעְמָא דִּכְתִיב וְהִתְנַחַלְתֶּם אֹתָם לִבְנֵיכֶם אַחֲרֵיכֶם אֹתָם לִבְנֵיכֶם וְלֹא בְּנוֹתֵיכֶם לִבְנֵיכֶם מַגִּיד שֶׁאֵין אָדָם מוֹרִישׁ זְכוּת בִּתּוֹ לִבְנוֹ
מַתְקֵף לַהּ רַבָּה וְאֵימָא בְּפִתּוּי הַבַּת וּקְנָסוֹת וַחֲבָלוֹת הַכָּתוּב מְדַבֵּר וְכֵן תָּנָא רַב חֲנִינָא בְּפִתּוּי הַבַּת וּקְנָסוֹת וַחֲבָלוֹת הַכָּתוּב מְדַבֵּר
חֲבָלוֹת צַעֲרָא דְגוּפָא נִינְהוּ אָמַר רַבִּי יוֹסֵי בַּר חֲנִינָא

 *** דף מג: *** 

שֶׁפְּצָעָהּ בְּפָנֶיהָ אָמַר רַב זֵירָא אָמַר רַב מַתְנָה אָמַר רַב וְאָמְרִי לַהּ אָמַר רַבִּי זֵירָא אָמַר רַב מַתְנָה אָמַר רַב בַּת הַנִּזּוֹנֶת מִן הָאַחִין מַעֲשֵׂה יָדֶיהָ לְעַצְמָהּ דִּכְתִיב וְהִתְנַחַלְתֶּם אֹתָם לִבְנֵיכֶם אַחֲרֵיכֶם אֹתָם לִבְנֵיכֶם וְלֹא בְּנוֹתֵיכֶם לִבְנֵיכֶם מַגִּיד שֶׁאֵין אָדָם מוֹרִישׁ זְכוּת בִּתּוֹ לִבְנוֹ
אֲמַר לֵהּ אֲבִימִי בַּר פַּפֵּי שָׁקוּד אַמְרַהּ שָׁקוּד מַנּוּ שְׁמוּאֵל הָא רַב אַמְרַהּ אֵימָא אַף שָׁקוּד אַמְרַהּ אָמַר מָר בַּר אַמֵּימָר לְרַב אָשֵׁי הָכִי אָמְרִי נְהַרְדָּעֵי הִלְכְתָא כְּוָתֵהּ דְּרַב שֵׁשֶׁת רַב אָשֵׁי אָמַר הִלְכְתָא כְּוָתֵהּ דְּרַב וְהִלְכְתָא כְּוָתֵהּ דְּרַב
מַתְנִי' הַמְאָרֵס אֶת בִּתּוֹ וְגֵרְשָׁהּ אֵרְסָהּ וְנִתְאַרְמְלָה כְּתֻבָּתָהּ שֶׁלּוֹ הִשִּׂיאָהּ וְגֵרְשָׁהּ הִשִּׂיאָהּ וְנִתְאַרְמְלָה כְּתֻבָּתָהּ שֶׁלָּהּ רַבִּי יְהוּדָה אוֹמֵר הָרִאשׁוֹנָה שֶׁל אָב אָמְרוּ לוֹ אִם מִשֶּׁהִשִּׂיאָהּ אֵין לְאָבִיהָ רְשׁוּת בָּהּ
גְּמָ' טַעְמָא דְּהִשִּׂיאָהּ וְגֵרְשָׁהּ הִשִּׂיאָהּ וְנִתְאַרְמְלָה אֲבָל נִתְאַרְמְלָה תְּרֵי זִמְנֵי תּוּ לָא חַזְיָא לְאִנְּסוֹבֵי וְאַגַּב אוֹרְחֵהּ קָא סָתֵם לַן תַּנָּא כְּרַבִּי דְּאָמַר בִּתְרֵי זִמְנֵי הָוְיָא חֲזָקָה
רַבִּי יְהוּדָה אוֹמֵר הָרִאשׁוֹנָה שֶׁל אָב מַאי טַעְמָא דְּרַבִּי יְהוּדָה רַבָּה וְרַב יוֹסֵף דְּאָמְרִי תַּרְוַיְהוּ הוֹאִיל וּמִשְּׁעַת אֵרוּסִין זָכָה בָּהֶן הָאָב
מֵתִיב רָבָא רַבִּי יְהוּדָה אוֹמֵר הָרִאשׁוֹנָה שֶׁל אָב וּמוֹדֶה רַבִּי יְהוּדָה בִּמְאָרֵס אֶת בִּתּוֹ כְּשֶׁהִיא קְטַנָּה וּבָגְרָה וְאַחַר כָּךְ נִשֵּׂאת שֶׁאֵין לְאָבִיהָ רְשׁוּת בָּהּ אַמַּאי הָכָא נָמֵי לֵימָא הוֹאִיל וּמִשְּׁעַת אֵרוּסִין זָכָה בָּהֶן הָאָב
אֶלָּא אִי אִתְּמַר הָכִי אִתְּמַר רַבָּה וְרַב יוֹסֵף דְּאָמְרִי תַּרְוַיְהוּ הוֹאִיל וּבִרְשׁוּתוֹ נִכְתָּבִין
וּמִגְבָּא מֵאֵימַת גָּבְיָא
אָמַר רַב הוּנָא מָנֶה מָאתַיִם מִן הָאֵרוּסִין וְתוֹסֶפֶת מִן הַנִּשּׂוּאִין וְרַב אַסִּי אָמַר אֶחָד זֶה וְאֶחָד זֶה מִן הַנִּשּׂוּאִין
וּמִי אָמַר רַב הוּנָא הָכִי וְהָאִתְּמַר הוֹצִיאָה עָלָיו שְׁתֵּי כְּתֻבּוֹת אַחַת שֶׁל מָאתַיִם וְאַחַת שֶׁל שְׁלֹשׁ מֵאוֹת וְאָמַר רַב הוּנָא בָּאתָה לִגְבּוֹת מָאתַיִם גּוֹבָה מִזְּמַן רִאשׁוֹן שְׁלֹשׁ מֵאוֹת גּוֹבָה מִזְּמַן שֵׁנִי
וְאִם אִיתָא תִּגְבֵּי מָאתַיִם מִזְּמַן רִאשׁוֹן וּמֵאָה מִזְּמַן שֵׁנִי
וּלְטַעְמָךְ תִּגְבֵּי חֲמֵשׁ מֵאוֹת כֻּלָּם מָאתַיִם מִזְּמַן רִאשׁוֹן תְּלָת מְאָה מִזְּמַן שֵׁנִי
אֶלָּא חֲמֵשׁ מֵאוֹת מַאי טַעְמָא לָא גָּבְיָא כֵּוָן דְּלָא כָּתַב לָהּ צְבֵיתִי וְאוֹסֵפִית לָךְ תְּלָת מְאָה אַמָּאתַיִם הָכִי קָאָמַר לַהּ אִי מִזְּמַן רִאשׁוֹן גָּבְיַאתְּ גְּבַאי מָאתַיִם אִי מִזְּמַן שֵׁנִי גָּבְיַאתְּ גְּבַאי תְּלָת מְאָה

 *** דף מד. *** 

הָכָא נָמֵי הַיְנוּ טַעְמָא דְּלָא גָּבְיָא מִדְּלָא כְּתַב לַהּ אוֹסֵפִית לִךְ מֵאָה אַמָּאתַיִם אַחוֹלֵי אַחֵלְתֵּהּ לְשִׁעְבּוּדָא קַמָּא
אָמַר מָר אִי בָּעֲיָא בְּהַאי גָּבְיָא אִי בָּעֲיָא בְּהַאי גָּבְיָא לֵימָא פְּלִיגָא דְּרַב נַחְמָן דְּאָמַר רַב נַחְמָן שְׁנֵי שְׁטָרוֹת הַיּוֹצְאִין בְּזֶה אַחַר זֶה בִּטֵּל שֵׁנִי אֶת הָרִאשׁוֹן
לָאו מִי אִתְּמַר עֲלַהּ אָמַר רַב פָּפָּא וּמוֹדֶה רַב נַחְמָן דְּאִי אוֹסֵף בֵּהּ דִּקְלָא לְתוֹסֶפֶת כַּתְבֵהּ הָכָא נָמֵי הָא אוֹסֵף לַהּ מִדֵּי
גּוּפָא אָמַר רַב נַחְמָן שְׁנֵי שְׁטָרוֹת הַיּוֹצְאִין בְּזֶה אַחַר זֶה בִּטֵּל שֵׁנִי אֶת הָרִאשׁוֹן אָמַר רַב פָּפָּא וּמוֹדֶה רַב נַחְמָן דְּאִי אוֹסֵף בֵּהּ דִּקְלָא לְתוֹסֶפֶת כַּתְבֵהּ פְּשִׁיטָא רִאשׁוֹן בְּמֶכֶר וְשֵׁנִי בְּמַתָּנָה לְיַפּוֹת כֹּחוֹ הוּא דִּכְתַב לֵהּ מִשּׁוּם דִּינָא דְּבַר מִצְרָא
וְכׇל שֶׁכֵּן רִאשׁוֹן בְּמַתָּנָה וְשֵׁנִי בְּמֶכֶר דְּאָמְרִינַן מִשּׁוּם דִּינָא דְּבַעַל חוֹב הוּא דִּכְתַב כֵּן
אֶלָּא אִי שְׁנֵיהֶם בְּמֶכֶר שְׁנֵיהֶם בְּמַתָּנָה בִּטֵּל שֵׁנִי אֶת הָרִאשׁוֹן מַאי טַעְמָא רַפְרָם אָמַר אֵמַר אוֹדוֹיֵי אוֹדִי לֵהּ רַב אַחָא אָמַר אֵמַר אַחוֹלֵי אַחְלֵהּ לְשִׁעְבּוּדֵהּ
מַאי בֵּינַיְהוּ אִכָּא בֵּינַיְהוּ אוֹרוֹעֵי סָהֲדֵי
וּלְשַׁלּוֹמֵי פֵּרֵי וּלְטַסְקָא
מַאי הָוֵי עֲלַהּ דִּכְתֻבָּה תָּא שְׁמַע דְּאָמַר רַב יְהוּדָה אָמַר שְׁמוּאֵל מִשּׁוּם רַבִּי אֶלְעָזָר בְּרַבִּי שִׁמְעוֹן מָנֶה מָאתַיִם מִן הָאֵרוּסִין וְתוֹסֶפֶת מִן הַנִּשּׂוּאִין
וַחֲכָמִים אוֹמְרִים אֶחָד זֶה וְאֶחָד זֶה מִן הַנִּשּׂוּאִין וְהִלְכְתָא אֶחָד זֶה וְאֶחָד זֶה מִן הַנִּשּׂוּאִין
מַתְנִי' הַגִּיּוֹרֶת שֶׁנִּתְגַּיְּרָה בִּתָּהּ עִמָּהּ וְזִנְּתָה הֲרֵי זוֹ בְּחֶנֶק אֵין לָהּ לֹא פֶּתַח בֵּית הָאָב וְלֹא מֵאָה סֶלַע
הָיְתָה הוֹרָתָהּ שֶׁלֹּא בִּקְדֻשָּׁה וְלֵדָתָהּ בִּקְדֻשָּׁה הֲרֵי זוֹ בִּסְקִילָה וְאֵין לָהּ לֹא פֶּתַח בֵּית הָאָב וְלֹא מֵאָה סֶלַע הָיְתָה הוֹרָתָהּ וְלֵדָתָהּ בִּקְדֻשָּׁה הֲרֵי הִיא כְּבַת יִשְׂרָאֵל לְכׇל דְּבָרֶיהָ
יֵשׁ לָהּ אָב וְאֵין לָהּ פֶּתַח בֵּית הָאָב יֵשׁ לָהּ פֶּתַח בֵּית הָאָב וְאֵין לָהּ אָב הֲרֵי זוֹ בִּסְקִילָה לֹא נֶאֱמַר פֶּתַח בֵּית אָב אֶלָּא לְמִצְוָה

 *** דף מד: *** 

גְּמָ' מְנָא הָנֵי מִלֵּי אָמַר רֵישׁ לָקִישׁ דְּאָמַר קְרָא וָמֵתָה לְרַבּוֹת הוֹרָתָהּ שֶׁלֹּא בִּקְדֻשָּׁה וְלֵדָתָהּ בִּקְדֻשָּׁה
אִי הָכִי מִלְקָא נָמֵי נִלְקֵי וּמֵאָה סֶלַע נָמֵי לְשַׁלֵּם אָמַר קְרָא וָמֵתָה לְמִיתָה נִתְרַבְּתָה וְלֹא לִקְנָס וְאֵימָא לְרַבּוֹת הוֹרָתָהּ וְלֵדָתָהּ בִּקְדֻשָּׁה הָהִיא יִשְׂרְאֵלִית מְעַלַּיְתָא הִיא
וְאֵימָא לְרַבּוֹת הוֹרָתָהּ וְלֵדָתָהּ שֶׁלֹּא בִּקְדֻשָּׁה אִם כֵּן בְּיִשְׂרָאֵל מַאי אַהֲנִי לֵהּ
אָמַר רַבִּי יוֹסֵי בַּר חֲנִינָא הַמּוֹצִיא שֵׁם רַע עַל הַיְּתוֹמָה פָּטוּר שֶׁנֶּאֱמַר וְנָתְנוּ לַאֲבִי הַנַּעֲרָה פְּרָט לְזוֹ שֶׁאֵין לָהּ אָב
מֵתִיב רַבִּי יוֹסֵי בַּר אָבִין וְאִיתֵּימָא רַבִּי יוֹסֵי בַּר זְבִידָא וְאִם מָאֵן יְמָאֵן אָבִיהָ לְרַבּוֹת יְתוֹמָה לִקְנָס דִּבְרֵי רַבִּי יוֹסֵי הַגְּלִילִי
הוּא מוֹתֵב לַהּ וְהוּא מְפָרֵק לַהּ בָּבָא עָלֶיהָ וְאַחַר כָּךְ נִתְיַתְּמָה
רָבָא אָמַר חַיָּב מִמַּאי מִדְּתָנֵי אַמֵּי בְּתוּלַת יִשְׂרָאֵל וְלֹא בְּתוּלַת גֵּרִים
אִי אָמְרַתְּ בִּשְׁלָמָא כִּי הַאי גַוְנָא בְּיִשְׂרָאֵל מִחַיַּב הַיְנוּ דְּאִצְטְרִיךְ קְרָא לְמַעוֹטֵי גֵּרִים אֶלָּא אִי אָמְרַתְּ בְּיִשְׂרָאֵל כְּהַאי גַוְנָא פָּטוּר הַשְׁתָּא בְּיִשְׂרָאֵל פָּטוּר בְּגֵרִים מִבַּעְיָא
אָמַר רֵישׁ לָקִישׁ הַמּוֹצִיא שֵׁם רַע עַל הַקְּטַנָּה פָּטוּר שֶׁנֶּאֱמַר וְנָתְנוּ לַאֲבִי הַנַּעֲרָה נַעֲרָה מָלֵא דִּבֵּר הַכָּתוּב
מַתְקֵף לַהּ רַב אַחָא בַּר אַבָּא טַעְמָא דִּכְתִיב בַּהּ הַנַּעֲרָה הָא לָאו הָכִי הֲוָה אָמֵינָא אֲפִלּוּ קְטַנָּה הָא כְּתִיב וְאִם אֱמֶת הָיָה הַדָּבָר הַזֶּה לֹא נִמְצְאוּ בְתוּלִים לַנַּעֲרָה וְהוֹצִיאוּ אֶת הַנַּעֲרָה אֶל פֶּתַח בֵּית אָבִיהָ וּסְקָלוּהָ וּקְטַנָּה לָאו בַּת עֳנָשִׁין הִיא
אֶלָּא כָּאן נַעֲרָה הָא כׇּל מָקוֹם שֶׁנֶּאֱמַר נַעֲרָ אֲפִלּוּ קְטַנָּה בַּמַּשְׁמָע
תָּנֵי שֵׁלָא שָׁלֹשׁ מִדּוֹת בַּנַּעֲרָה בָּאוּ לָהּ עֵדִים בְּבֵית חָמִיהָ שֶׁזִּנְּתָה בְּבֵית אָבִיהָ

 *** דף מה. *** 

סוֹקְלִין אוֹתָהּ עַל פֶּתַח בֵּית אָבִיהָ כְּלוֹמַר רְאוּ גִּדּוּלִים שֶׁגִּדַּלְתֶּם בָּאוּ לָהּ עֵדִים בְּבֵית אָבִיהָ שֶׁזִּנְּתָה בְּבֵית אָבִיהָ סוֹקְלִין אוֹתָהּ עַל פֶּתַח שַׁעַר הָעִיר סָרְחָה וּלְבַסּוֹף בָּגְרָה תִּדּוֹן בְּחֶנֶק
לְמֵימְרָא דְּכֹל הֵיכָא דְּאִשְׁתַּנִּי גּוּפָא אִשְׁתַּנִּי קְטָלָא וּרְמִינְהִי נַעֲרָה הַמְאֹרָסָה שֶׁזִּנְּתָה וּמִשֶּׁבָּגְרָה הוֹצִיא עָלֶיהָ שֵׁם רַע הוּא אֵינוֹ לוֹקֶה וְאֵינוֹ נוֹתֵן מֵאָה סֶלַע הִיא וְזוֹמְמֶיהָ מַקְדִּימִין לְבֵית הַסְּקִילָה
הִיא וְזוֹמְמֶיהָ סָלְקָא דַּעְתָּךְ אֶלָּא אוֹ הִיא אוֹ זוֹמְמֶיהָ מַקְדִּימִין לְבֵית הַסְּקִילָה
אָמַר רָבָא מוֹצִיא שֵׁם רַע קָאָמְרַתְּ שָׁאנֵי מוֹצִיא שֵׁם רַע דְּחִדּוּשׁ הוּא דְּהָא נִכְנְסָה לְחֻפָּה וְלֹא נִבְעֲלָה בְּעָלְמָא וְזִנְּתָה בְּחֶנֶק וְאִלּוּ מוֹצִיא שֵׁם רַע בִּסְקִילָה
אֲמַר לֵהּ רַב הוּנָא בְּרֵהּ דְּרַב יְהוֹשֻׁעַ לְרָבָא דִּלְמָא כִּי חַדֵּת רַחֲמָנָא הֵיכָא דְּלָא אִשְׁתַּנִּי גּוּפָא אֲבָל הֵיכָא דְּאִשְׁתַּנִּי גּוּפָא לָא חַדֵּת רַחֲמָנָא
אֶלָּא אָמַר רַב נַחְמָן בַּר יִצְחָק אִשְׁתַּנִּי וְלָא אִשְׁתַּנִּי תַּנָּאֵי הִיא דִּתְנַן חָטְאוּ עַד שֶׁלֹּא נִתְמַנּוּ וְנִתְמַנּוּ הֲרֵי הֵן כְּהֶדְיוֹטוֹת
רַבִּי שִׁמְעוֹן אוֹמֵר אִם נוֹדַע לָהֶם עַד שֶׁלֹּא נִתְמַנּוּ חַיָּבִים מִשֶּׁנִּתְמַנּוּ פְּטוּרִים

 *** דף מה: *** 

אֵמוֹר דְּשָׁמְעִינַן לֵהּ לְרַבִּי שִׁמְעוֹן דְּאָזֵל אַף בָּתַר יְדִיעָה דְּאָזֵל בָּתַר יְדִיעָה וְלָא אָזֵל בָּתַר חֶטְאָה מִי שָׁמְעַתְּ לֵהּ אִם כֵּן לַיְתֵי קׇרְבָּן כִּי דְּהַשְׁתָּא מָשׁוּחַ פַּר וְנָשִׂיא שָׂעִיר
הָאָמַר לֵהּ רַבִּי יוֹחָנָן לְתַנָּא תְּנִי תִּדּוֹן בִּסְקִילָה וְאַמַּאי נַעֲרָה הַמְאֹרָסָה אָמַר רַחֲמָנָא וְהָא בּוֹגֶרֶת הִיא אָמַר רַבִּי אִלְעָא אָמַר קְרָא הַנַּעֲרָה הַנַּעֲרָה שֶׁהָיְתָה כְּבָר
אֲמַר לֵהּ רַבִּי חֲנַנְיָא לְרַבִּי אִלְעָא אִי הָכִי מִלְקָא נָמֵי לִלְקֵי וּמֵאָה סֶלַע נָמֵי לִישַׁלֵּם אֲמַר לֵהּ רַחֲמָנָא נַצְּלַן מֵהַאי דַּעְתָּא אַדְּרַבָּה רַחֲמָנָא נַצְּלַן מִדַּעְתָּא דִּידָךְ
וְטַעְמָא מַאי אָמַר רַבִּי יִצְחָק בַּר אָבִין וְאִיתֵּימָא רַבִּי יִצְחָק בַּר אַבָּא זוֹ מַעֲשֶׂיהָ גָּרְמוּ לָהּ וְזֶה עֲקִימַת שְׂפָתָיו גָּרְמוּ לוֹ זוֹ מַעֲשֶׂיהָ גָּרְמוּ לָהּ (כְּשֶׁהִיא) [כִּי] זַנַּאי [כְּשֶׁהִיא] נַעֲרָה זַנַּאי וְזֶה עֲקִימַת שְׂפָתָיו גָּרְמוּ לוֹ אֵימַת קָא מִחַיַּב הָהִיא שַׁעְתָּא וְהָהִיא שַׁעְתָּא בּוֹגֶרֶת הֲוַאי
תָּנוּ רַבָּנַן נַעֲרָה הַמְאֹרָסָה שֶׁזִּנְּתָה סוֹקְלִין אוֹתָהּ עַל פֶּתַח בֵּית אָבִיהָ אֵין לָהּ פֶּתַח בֵּית הָאָב סוֹקְלִין אוֹתָהּ עַל פֶּתַח שַׁעַר הָעִיר הַהִיא וּבְעִיר שֶׁרֻבָּהּ גּוֹיִם סוֹקְלִין אוֹתָהּ עַל פֶּתַח בֵּית דִּין כַּיּוֹצֵא בַּדָּבָר אַתָּה אוֹמֵר הָעוֹבֵד עֲבוֹדָה זָרָה סוֹקְלִין אוֹתוֹ עַל שַׁעַר שֶׁעָבַד בּוֹ וּבְעִיר שֶׁרֻבָּהּ גּוֹיִם סוֹקְלִין אוֹתוֹ עַל פֶּתַח בֵּית דִּין
מְנָא הָנֵי מִלֵּי דְּתָנוּ רַבָּנַן שְׁעָרֶיךָ זֶה שַׁעַר שֶׁעָבַד בּוֹ אַתָּה אוֹמֵר שַׁעַר שֶׁעָבַד בּוֹ אוֹ אֵינוֹ אֶלָּא שַׁעַר שֶׁנִּדּוֹן בּוֹ
נֶאֱמַר שְׁעָרֶיךָ לְמַטָּה וְנֶאֱמַר שְׁעָרֶיךָ לְמַעְלָה מָה שְׁעָרֶיךָ הָאָמוּר לְמַעְלָה שַׁעַר שֶׁעָבַד בּוֹ אַף שְׁעָרֶיךָ הָאָמוּר לְמַטָּה שַׁעַר שֶׁעָבַד בּוֹ
דָּבָר אַחֵר שְׁעָרֶיךָ וְלֹא שַׁעֲרֵי גוֹיִם הַאי שְׁעָרֶיךָ הָא אַפֵּקְתֵּהּ אִם כֵּן לֵימָא קְרָא שַׁעַר מַאי שְׁעָרֶיךָ שְׁמַע מִנַּהּ תַּרְתֵּי
אַשְׁכְּחַן עֲבוֹדָה זָרָה נַעֲרָה הַמְאֹרָסָה מְנָא לַן
אָמַר רַבִּי אֲבָהוּ גָּמַר פֶּתַח מִפֶּתַח וּפֶתַח מִשַּׁעַר וְשַׁעַר מִשְּׁעָרֶיךָ
תָּנוּ רַבָּנַן הַמּוֹצִיא שֵׁם רַע לוֹקֶה וְנוֹתֵן מֵאָה סֶלַע רַבִּי יְהוּדָה אוֹמֵר לִלְקוֹת לוֹקֶה מִכׇּל מָקוֹם מֵאָה סֶלַע בָּעַל נוֹתֵן לֹא בָּעַל אֵינוֹ נוֹתֵן
קָא מִפַּלְגִי בִּפְלֻגְתָּא דְּרַבִּי אֱלִיעֶזֶר בֶּן יַעֲקֹב וְרַבָּנַן וְהָכִי קָאָמַר הַמּוֹצִיא שֵׁם רַע לוֹקֶה וְנוֹתֵן מֵאָה סֶלַע בֵּין בָּעַל בֵּין שֶׁלֹּא בָּעַל כְּרַבָּנַן רַבִּי יְהוּדָה אוֹמֵר לִלְקוֹת לוֹקֶה מִכׇּל מָקוֹם מֵאָה סֶלַע בָּעַל נוֹתֵן לֹא בָּעַל אֵינוֹ נוֹתֵן כְּרַבִּי אֱלִיעֶזֶר בֶּן יַעֲקֹב
אִכָּא דְּאָמְרִי כֻּלַּהּ כְּרַבִּי אֱלִיעֶזֶר בֶּן יַעֲקֹב וְהָכִי קָאָמַר הַמּוֹצִיא שֵׁם רַע לוֹקֶה וְנוֹתֵן מֵאָה סֶלַע וְהוּא שֶׁבָּעַל רַבִּי יְהוּדָה אוֹמֵר לִלְקוֹת לוֹקֶה מִכׇּל מָקוֹם
וְסָבַר רַבִּי יְהוּדָה לִלְקוֹת לוֹקֶה מִכׇּל מָקוֹם וְהָתַנְיָא רַבִּי יְהוּדָה אוֹמֵר בָּעַל לוֹקֶה לֹא בָּעַל אֵינוֹ לוֹקֶה אָמַר רַב נַחְמָן בַּר יִצְחָק לוֹקֶה מַכַּת מַרְדּוּת מִדְּרַבָּנַן

 *** דף מו. *** 

רַב פָּפָּא אָמַר מַאי בָּעַל לוֹקֶה דְּקָתָנֵי הָתָם מָמוֹן וְקָרֵי לֵהּ לְמָמוֹן מַלְקוֹת אִין וְהָא תְּנַן הָאוֹמֵר חֲצִי עֶרְכִּי עָלַי נוֹתֵן חֲצִי עֶרְכּוֹ רַבִּי יוֹסֵי בְּרַבִּי יְהוּדָה אוֹמֵר לוֹקֶה וְנוֹתֵן עֵרֶךְ שָׁלֵם לוֹקֶה אַמַּאי אָמַר רַב פָּפָּא לוֹקֶה בְּעֵרֶךְ שָׁלֵם
מַאי טַעְמָא גְּזֵרָה חֲצִי עֶרְכּוֹ אַטּוּ עֵרֶךְ חֶצְיוֹ וְעֵרֶךְ חֶצְיוֹ הָוֵי לֵהּ אֵבֶר שֶׁהַנְּשָׁמָה תְּלוּיָה בּוֹ
תָּנוּ רַבָּנַן וְעָנְשׁוּ אוֹתוֹ זֶה מָמוֹן וְיִסְּרוּ זֶה מַלְקוֹת
בִּשְׁלָמָא וְעָנְשׁוּ זֶה מָמוֹן דִּכְתִיב וְעָנְשׁוּ אֹתוֹ מֵאָה כֶסֶף וְנָתְנוּ לַאֲבִי הַנַּעֲרָה אֶלָּא וְיִסְּרוּ זֶה מַלְקוֹת מְנָלַן
אָמַר רַבִּי אֲבָהוּ לָמַדְנוּ יִסְּרוּ מִיִּסְּרוּ וְיִסְּרוּ מִבֵּן וּבֵן מִבִּן וְהָיָה אִם בִּן הַכּוֹת הָרָשָׁע
אַזְהָרָה לְמוֹצִיא שֵׁם רַע מְנָלַן רַבִּי אֶלְעָזָר אָמַר מִלֹּא תֵלֵךְ רָכִיל רַבִּי נָתָן אוֹמֵר מִוְּנִשְׁמַרְתָּ מִכֹּל דָּבָר רָע
וְרַבִּי אֶלְעָזָר מַאי טַעְמָא לָא אָמַר מֵהַאי הָהוּא מִבְּעֵי לֵהּ לְכִדְרַבִּי פִּנְחָס בֶּן יָאִיר וְנִשְׁמַרְתָּ מִכֹּל דָּבָר רָע מִכָּאן אָמַר רַבִּי פִּנְחָס בֶּן יָאִיר אַל יְהַרְהֵר אָדָם בַּיּוֹם וְיָבֹא לִידֵי טֻמְאָה בַּלַּיְלָה
וְרַבִּי נָתָן מַאי טַעְמָא לָא אָמַר מֵהַאי הָהוּא אַזְהָרָה לְבֵית דִּין שֶׁלֹּא יְהֵא רַךְ לָזֶה וְקָשֶׁה לָזֶה
לֹא אָמַר לְעֵדִים בּוֹאוּ וְהַעִידוּנִי וְהֵן מְעִידִים אוֹתוֹ מֵאֲלֵיהֶן הוּא אֵינוֹ לוֹקֶה וְאֵינוֹ נוֹתֵן מֵאָה סְלָעִים הִיא וְזוֹמְמֶיהָ מַקְדִּימִין לְבֵית הַסְּקִילָה
הִיא וְזוֹמְמֶיהָ סָלְקָא דַּעְתָּךְ אֶלָּא אוֹ הִיא אוֹ זוֹמְמֶיהָ מַקְדִּימִין לְבֵית הַסְּקִילָה
טַעְמָא דְּלָא אֲמַר לְהוּ הָא אֲמַר לְהוּ אַף עַל גַּב דְּלָא אַגְרִינְהוּ לְאַפּוֹקֵי מִדְּרַבִּי יְהוּדָה דְּתַנְיָא רַבִּי יְהוּדָה אוֹמֵר אֵינוֹ חַיָּב עַד שֶׁיִּשְׂכֹּר עֵדִים
מַאי טַעְמָא דְּרַבִּי יְהוּדָה אָמַר רַבִּי אֲבָהוּ אַתְיָא שִׂימָה שִׂימָה כְּתִיב הָכָא וְשָׂם לָהּ עֲלִילֹת דְּבָרִים וּכְתִיב הָתָם לֹא תְשִׂימוּן עָלָיו נֶשֶׁךְ מָה לְהַלָּן מָמוֹן אַף כָּאן מָמוֹן
אָמַר רַב נַחְמָן בַּר יִצְחָק וְכֵן תָּנֵי רַב יוֹסֵף צִידוֹנִי בֵּי רַבִּי שִׁמְעוֹן בֶּן יוֹחַאי אָתְיָא שִׂימָה שִׂימָה
בָּעֵי רַבִּי יִרְמְיָה שְׂכָרָן בְּקַרְקַע מַהוּ בְּפָחוֹת מִשָּׁוֶה פְּרוּטָה מַהוּ שְׁנֵיהֶם בִּפְרוּטָה מַהוּ
בָּעֵי רַב אָשֵׁי הוֹצִיא שֵׁם רַע עַל הַנִּשּׂוּאִין הָרִאשׁוֹנִים מַהוּ עַל נִשּׂוּאֵי אָחִיו מַהוּ
פְּשׁוֹט מִיהָא חֲדָא דְּתָנֵי רַבִּי יוֹנָה אֶת בִּתִּי נָתַתִּי לָאִישׁ הַזֶּה לְזֶה וְלֹא לַיָּבָם
מַאי רַבָּנַן וּמַאי רַבִּי אֱלִיעֶזֶר בֶּן יַעֲקֹב דְּתַנְיָא כֵּיצַד הוֹצָאַת שֵׁם רַע בָּא לְבֵית דִּין וְאָמַר פְּלוֹנִי לֹא מָצָאתִי לְבִתְּךָ בְּתוּלִים אִם יֵשׁ עֵדִים שֶׁזִּנְּתָה תַּחְתָּיו יֵשׁ לָהּ כְּתֻבָּה מָנֶה
אִם יֵשׁ עֵדִים שֶׁזִּנְּתָה תַּחְתָּיו יֵשׁ לָהּ כְּתֻבָּה מָנֶה בַּת סְקִילָה הִיא הָכִי קָאָמַר אִם יֵשׁ עֵדִים שֶׁזִּנְּתָה תַּחְתָּיו בִּסְקִילָה זִנְּתָה מֵעִקָּרָא יֵשׁ לָהּ כְּתֻבָּה מָנֶה
נִמְצָא (שֶׁ)שֵּׁם רַע [שֶׁ]אֵינוֹ שֵׁם רַע הוּא לוֹקֶה וְנוֹתֵן מֵאָה סֶלַע בֵּין בָּעַל וּבֵין לֹא בָּעַל רַבִּי אֱלִיעֶזֶר בֶּן יַעֲקֹב אוֹמֵר לֹא נֶאֶמְרוּ דְּבָרִים הַלָּלוּ אֶלָּא כְּשֶׁבָּעַל בִּשְׁלָמָא לְרַבִּי אֱלִיעֶזֶר בֶּן יַעֲקֹב הַיְנוּ דִּכְתִיב וּבָא אֵלֶיהָ וָאֶקְרַב אֵלֶיהָ
אֶלָּא לְרַבָּנַן מַאי וּבָא אֵלֶיהָ וָאֶקְרַב אֵלֶיהָ וּבָא אֵלֶיהָ בַּעֲלִילוֹת וָאֶקְרַב אֵלֶיהָ בִּדְבָרִים
בִּשְׁלָמָא לְרַבִּי אֱלִיעֶזֶר בֶּן יַעֲקֹב הַיְנוּ דִּכְתִיב לֹא מָצָאתִי לְבִתְּךָ בְּתוּלִים אֶלָּא לְרַבָּנַן מַאי לֹא מָצָאתִי לְבִתְּךָ בְּתוּלִים לֹא מָצָאתִי לְבִתְּךָ כְּשֵׁרֵי בְתוּלִים
בִּשְׁלָמָא לְרַבִּי אֱלִיעֶזֶר בֶּן יַעֲקֹב הַיְנוּ דִּכְתִיב וְאֵלֶּה בְּתוּלֵי בִתִּי אֶלָּא לְרַבָּנַן מַאי וְאֵלֶּה בְּתוּלֵי בִתִּי וְאֵלֶּה כְּשֵׁרֵי בְּתוּלֵי בִתִּי
בִּשְׁלָמָא לְרַבִּי אֱלִיעֶזֶר בֶּן יַעֲקֹב הַיְנוּ דִּכְתִיב וּפָרְשׂוּ הַשִּׂמְלָה אֶלָּא לְרַבָּנַן מַאי וּפָרְשׂוּ הַשִּׂמְלָה
אָמַר רַבִּי אֲבָהוּ פָּרְשׂוּ מַה שֶּׁשָּׂם לָהּ כִּדְתַנְיָא וּפָרְשׂוּ הַשִּׂמְלָה מְלַמֵּד שֶׁבָּאִין עֵדִים שֶׁל זֶה וְעֵדִים שֶׁל זֶה וּבוֹרְרִין אֶת הַדָּבָר כְּשִׂמְלָה חֲדָשָׁה רַבִּי אֱלִיעֶזֶר בֶּן יַעֲקֹב אוֹמֵר דְּבָרִים כִּכְתָבָן שִׂמְלָה מַמָּשׁ
שָׁלַח רַבִּי יִצְחָק בַּר רַב יַעֲקֹב בַּר גִּיּוֹרֵי מִשְּׁמֵהּ דְּרַבִּי יוֹחָנָן אַף עַל גַּב שֶׁלֹּא מָצִינוּ בְּכׇל הַתּוֹרָה כֻּלָּהּ שֶׁחִלֵּק הַכָּתוּב בֵּין בִּיאָה כְּדַרְכָּהּ לְבִיאָה שֶׁלֹּא כְּדַרְכָּהּ לְמַכּוֹת וְלָעֳנָשִׁין אֲבָל מוֹצִיא שֵׁם רַע חֵלֶק אֵינוֹ חַיָּב עַד שֶׁיִּבְעֹל שֶׁלֹּא כְּדַרְכָּהּ וְיוֹצִיא שֵׁם רַע כְּדַרְכָּהּ
כְּמַאן אִי כְּרַבָּנַן אַף עַל גַּב דְּלָא בָּעַל אִי כְּרַבִּי אֱלִיעֶזֶר בֶּן יַעֲקֹב

 *** דף מו: *** 

אִדֵּי וְאִדֵּי כְּדַרְכָּהּ בָּעֵינַן אֶלָּא שְׁלַח רַב כָּהֲנָא מִשְּׁמֵהּ דְּרַבִּי יוֹחָנָן אֵינוֹ חַיָּב עַד שֶׁיִּבְעֹל כְּדַרְכָּהּ וְיוֹצִיא שֵׁם רַע בִּכְדַרְכָּהּ
מַתְנִי' הָאָב זַכַּאי בְּבִתּוֹ בְּקִדּוּשֶׁיהָ בְּכֶסֶף בִּשְׁטָר וּבְבִיאָה זַכַּאי בִּמְצִיאָתָהּ וּבְמַעֲשֵׂה יָדֶיהָ וּבַהֲפָרַת נְדָרֶיהָ וּמְקַבֵּל אֶת גִּטָּהּ וְאֵינוֹ אוֹכֵל פֵּרוֹת בְּחַיֶּיהָ
נִשֵּׂאת יָתֵר עָלָיו הַבַּעַל שֶׁאוֹכֵל פֵּרוֹת בְּחַיֶּיהָ וְחַיָּב בִּמְזוֹנוֹתֶיהָ וּבְפִרְקוֹנָהּ וּקְבוּרָתָהּ רַבִּי יְהוּדָה אוֹמֵר אֲפִלּוּ עָנִי שֶׁבְּיִשְׂרָאֵל לֹא יִפְחֹת מִשְּׁנֵי חֲלִילִין וּמְקוֹנֶנֶת
גְּמָ' בְּכֶסֶף מְנָלַן אָמַר רַב יְהוּדָה אָמַר קְרָא וְיָצְאָה חִנָּם אֵין כָּסֶף אֵין כֶּסֶף לְאָדוֹן זֶה וְיֵשׁ כֶּסֶף לְאָדוֹן אַחֵר וּמַנּוּ אָבִיהָ
וְאֵימָא לְדִידַהּ הַשְׁתָּא אָבִיהָ מְקַבֵּל קִדּוּשֶׁיהָ דִּכְתִיב אֶת בִּתִּי נָתַתִּי לָאִישׁ הַזֶּה אִיהִי שָׁקְלָא כַּסְפָּא
וְאֵימָא הָנֵי מִלֵּי קְטַנָּה דְּלֵית לַהּ יָד אֲבָל נַעֲרָה דְּאִית לַהּ יָד אִיהִי תְּקַדֵּשׁ נַפְשַׁהּ וְאִיהִי תִּשְׁקוֹל כַּסְפָּא אָמַר קְרָא בִּנְעוּרֶיהָ בֵּית אָבִיהָ כׇּל שֶׁבַח נְעוּרִים לְאָבִיהָ
וְאֶלָּא הָא דְּאָמַר רַב הוּנָא אָמַר רַב מִנַּיִן שֶׁמַּעֲשֵׂה הַבַּת לְאָבִיהָ שֶׁנֶּאֱמַר וְכִי יִמְכֹּר אִישׁ אֶת בִּתּוֹ לְאָמָה מָה אָמָה מַעֲשֵׂה יָדֶיהָ לְרַבָּהּ אַף בַּת מַעֲשֵׂה יָדֶיהָ לְאָבִיהָ לְמָה לִי תִּפּוֹק לֵהּ מִבִּנְעוּרֶיהָ בֵּית אָבִיהָ אֶלָּא הָהוּא בַּהֲפָרַת נְדָרִים הוּא דִּכְתִיב
וְכִי תֵּימָא נֵילַף מִנַּהּ מָמוֹנָא מֵאִסּוּרָא לָא יָלְפִינַן וְכִי תֵּימָא נֵילַף מִקְּנָסָא מָמוֹנָא מִקְּנָסָא לָא יָלְפִינַן
וְכִי תֵּימָא נֵילַף מִבֹּשֶׁת וּפְגָם שָׁאנֵי בֹּשֶׁת וּפְגָם דְּאָבִיהָ נָמֵי שָׁיֵךְ בֵּהּ
אֶלָּא מִסְתַּבְּרָא דְּכִי מְמַעֵט רַחֲמָנָא יְצִיאָה דִּכְוָתַהּ קָא מְמַעֵט
וְהָא לָא דָּמְיָא הָא יְצִיאָה לְהָא יְצִיאָה הָתָם גַּבֵּי אָדוֹן נָפְקָא לַהּ מֵרְשׁוּתֵהּ לִגְמָרֵי יְצִיאָה דְּאָב אַכַּתִּי מְחַסְּרָא מְסִירָה לְחֻפָּה
מֵהֲפָרַת נְדָרִים מִיהָא נָפְקָא לַהּ מֵרְשׁוּתֵהּ דִּתְנַן נַעֲרָה הַמְאֹרָסָה אָבִיהָ וּבַעְלָהּ מְפִירִין לָהּ נְדָרֶיהָ
שְׁטָר וּבִיאָה מְנָא לַן אָמַר קְרָא וְהָיְתָה לְאִישׁ אַחֵר אִתַּקּוּשׁ הֲוָיוֹת לַהֲדָדֵי
זַכַּאי בִּמְצִיאָתָהּ

 *** דף מז. *** 

מִשּׁוּם אֵיבָה
בְּמַעֲשֵׂה יָדֶיהָ מְנָלַן דְּאָמַר רַב הוּנָא אָמַר רַב מִנַּיִן שֶׁמַּעֲשֵׂה הַבַּת לָאָב שֶׁנֶּאֱמַר וְכִי יִמְכֹּר אִישׁ אֶת בִּתּוֹ לְאָמָה מָה אָמָה מַעֲשֵׂה יָדֶיהָ לְרַבָּהּ אַף בַּת מַעֲשֵׂה יָדֶיהָ לְאָבִיהָ וְאֵימָא הָנֵי מִלֵּי קְטַנָּה דְּמָצֵי מְזַבֵּן לַהּ אֲבָל נַעֲרָה דְּלָא מָצֵי מְזַבֵּן לַהּ מַעֲשֵׂה יָדֶיהָ דִּידַהּ הָווּ
מִסְתַּבְּרָא דְּאָבִיהָ הָווּ דְּאִי סָלְקָא דַעְתָּךְ מַעֲשֵׂה יָדֶיהָ לָאו דְּאָבִיהָ אֶלָּא הָא דְּזַכִּי לֵהּ רַחֲמָנָא לְאָב לְמִמְסְרַהּ לְחֻפָּה הֵיכִי מָצֵי מָסַר לַהּ הָא קָמְבַטֵּל לַהּ מִמַּעֲשֵׂה יָדֶיהָ
פָּרֵךְ רַב אַחַאי אֵימָא דְּיָהֵיב לַהּ שְׂכַר פְּקַעְתַּהּ אִי נָמֵי דִּמְסַר לָהּ בְּלֵילְיָא אִי נָמֵי דִּמְסַר לַהּ בְּשַׁבָּתוֹת וְיָמִים טוֹבִים
אֶלָּא קְטַנָּה לָא צְרִיכָא קְרָא הַשְׁתָּא זַבּוֹנֵי מְזַבֵּן לַהּ מַעֲשֵׂה יָדֶיהָ מִבְּעֵי [אֶלָּא] כִּי אִצְטְרִיךְ קְרָא לְנַעֲרָה
בַּהֲפָרַת נְדָרֶיהָ מְנָלַן דִּכְתִיב בִּנְעוּרֶיהָ בֵּית אָבִיהָ
וּמְקַבֵּל אֶת גִּטָּהּ מְנָלַן דִּכְתִיב וְיָצְאָה וְהָיְתָה אִתַּקּוּשׁ יְצִיאָה לַהֲוָיָהּ
וְאֵינוֹ אוֹכֵל פֵּרוֹת בְּחַיֶּיהָ תָּנוּ רַבָּנַן הָאָב אֵינוֹ אוֹכֵל פֵּרוֹת בְּחַיֵּי בִתּוֹ רַבִּי יוֹסֵי בְּרַבִּי יְהוּדָה אוֹמֵר הָאָב אוֹכֵל פֵּרוֹת בְּחַיֵּי בִתּוֹ בְּמַאי קָמִפַּלְגִי תַּנָּא קַמָּא סָבַר בִּשְׁלָמָא בַּעַל תַּקִּינוּ לֵה רַבָּנַן פֵּרֵי דְּאִם כֵּן מִמְּנַע וְלָא פָּרֵק
אֶלָּא אָב מַאי אִכָּא לְמֵימַר דְּמִמְּנַע וְלָא פָּרֵק בְּלָאו הָכִי פָּרֵק לַהּ וְרַבִּי יוֹסֵי בְּרַבִּי יְהוּדָה סָבַר אָב נָמֵי מִמְּנַע וְלָא פָּרֵק סָבַר כִּיסָא נְקִיטָא עִלָּוַהּ תֵּיזִיל וְתִפְרוֹק נַפְשַׁהּ
נִסֵּת יָתֵר עָלָיו הַבַּעַל שֶׁהוּא אוֹכֵל כּוּ' תָּנוּ רַבָּנַן כָּתַב לָהּ פֵּרוֹת כְּסוּת וְכֵלִים שֶׁיָּבוֹאוּ עִמָּהּ מִבֵּית אָבִיהָ לְבֵית בַּעְלָהּ מֵתָה לֹא זָכָה הַבַּעַל בִּדְבָרִים הַלָּלוּ מִשּׁוּם רַבִּי נָתָן אָמְרוּ זָכָה הַבַּעַל בִּדְבָרִים הַלָּלוּ
לֵימָא בִּפְלוּגְתָּא דְּרַבִּי אֶלְעָזָר בֶּן עֲזַרְיָה וְרַבָּנַן קָמִפַּלְגִי דִּתְנַן נִתְאַרְמְלָה אוֹ נִתְגָּרְשָׁה בֵּין מִן הַנִּשּׂוּאִין בֵּין מִן הָאֵרוּסִין גּוֹבֶה אֶת הַכֹּל רַבִּי אֶלְעָזָר בֶּן עֲזַרְיָה אוֹמֵר מִן הַנִּשּׂוּאִין גּוֹבֶה אֶת הַכֹּל וּמִן הָאֵרוּסִין בְּתוּלָה גּוֹבָה מָאתַיִם וְאַלְמָנָה מָנֶה

 *** דף מז: *** 

שֶׁלֹּא כָּתַב לָהּ אֶלָּא עַל מְנָת לְכׇנְסָהּ לְמַאן דְּאָמַר לֹא זָכָה כְּרַבִּי אֶלְעָזָר בֶּן עֲזַרְיָה וּמַאן דְּאָמַר זָכָה כְּרַבָּנַן
לָא דְּכֻלֵּי עָלְמָא כְּרַבִּי אֶלְעָזָר בֶּן עֲזַרְיָה מַאן דְּאָמַר לֹא זָכָה כְּרַבִּי אֶלְעָזָר בֶּן עֲזַרְיָה וּמַאן דְּאָמַר זָכָה עַד כָּאן לָא קָאָמַר רַבִּי אֶלְעָזָר בֶּן עֲזַרְיָה אֶלָּא מִדִּידֵהּ לְדִידַהּ שֶׁלֹּא כָּתַב לָהּ אֶלָּא עַל מְנָת לְכׇנְסָהּ
אֲבָל מִדִּידַהּ לְדִידֵהּ אֲפִלּוּ רַבִּי אֶלְעָזָר בֶּן עֲזַרְיָה מוֹדֵי דְּמִשּׁוּם אִחַתּוֹנֵי הוּא וְהָא אִחַתַּנֻי לְהוּ
חַיָּב בִּמְזוֹנוֹתֶיהָ וְכוּ' תָּנוּ רַבָּנַן תִּקְּנוּ מְזוֹנוֹתֶיהָ תַּחַת מַעֲשֵׂה יָדֶיהָ וּקְבוּרָתָהּ תַּחַת כְּתֻבָּתָהּ לְפִיכָךְ בַּעַל אוֹכֵל פֵּרוֹת
פֵּרוֹת מַאן דְּכַר שְׁמַיְהוּ חַסּוֹרֵי מְחַסְּרָא וְהָכִי קָתָנֵי תִּקְּנוּ מְזוֹנוֹתֶיהָ תַּחַת מַעֲשֵׂה יָדֶיהָ וּפִרְקוֹנָהּ תַּחַת פֵּרוֹת וּקְבוּרָתָהּ תַּחַת כְּתֻבָּתָהּ לְפִיכָךְ בַּעַל אוֹכֵל פֵּרוֹת
מַאי לְפִיכָךְ
מַהוּ דְּתֵימָא מֵכָל לָא נֵכְלִינְהוּ אַנּוֹחֵי נַנְּחִנְהוּ דְּאִם כֵּן מִמְּנַע וְלָא פָּרֵק קָא מַשְׁמַע לַן דְּהָא עֲדִיפָא זִמְנִין דְּלָא מָלוּ וּפָרֵק לַהּ מִדִּידֵהּ
וְאֵפוֹךְ אֲנָא
אָמַר אַבָּיֵי תִּקְּנוּ מָצוּי לְמָצוּי וְשֶׁאֵינוֹ מָצוּי לְשֶׁאֵינוֹ מָצוּי
אָמַר רָבָא הַאי תַּנָּא סָבַר מְזוֹנוֹת מִדְּאוֹרָיְתָא דְּתַנְיָא שְׁאֵרָהּ אֵלּוּ מְזוֹנוֹת וְכֵן הוּא אוֹמֵר וַאֲשֶׁר אָכְלוּ שְׁאֵר עַמִּי כְּסוּתָהּ כְּמַשְׁמָעוֹ עוֹנָתָהּ זוֹ עוֹנָה הָאֲמוּרָה בַּתּוֹרָה וְכֵן הוּא אוֹמֵר אִם תְּעַנֶּה אֶת בְּנֹתַי
רַבִּי אֶלְעָזָר אוֹמֵר שְׁאֵרָהּ זוֹ עוֹנָה וְכֵן הוּא אוֹמֵר אִישׁ אִישׁ אֶל כׇּל שְׁאֵר בְּשָׂרוֹ לֹא תִקְרְבוּ לְגַלּוֹת עֶרְוָה כְּסוּתָהּ כְּמַשְׁמָעוֹ עוֹנָתָהּ אֵלּוּ מְזוֹנוֹת וְכֵן הוּא אוֹמֵר וַיְעַנְּךָ וְיַרְעִבֶךָ

 *** דף מח. *** 

רַבִּי אֱלִיעֶזֶר בֶּן יַעֲקֹב אוֹמֵר שְׁאֵרָהּ כְּסוּתָהּ לְפוּם שְׁאֵרָהּ תֵּן כְּסוּתָהּ שֶׁלֹּא יִתֵּן לָהּ לֹא שֶׁל יַלְדָּה לִזְקֵנָהּ וְלֹא שֶׁל זְקֵנָה לְיַלְדָּה כְּסוּתָהּ וְעוֹנָתָהּ לְפוּם עוֹנָתָהּ תֵּן כְּסוּתָהּ שֶׁלֹּא יִתֵּן חֲדָשִׁים בִּימוֹת הַחַמָּה וְלֹא שְׁחָקִים בִּימוֹת הַגְּשָׁמִים
תָּנֵי רַב יוֹסֵף שְׁאֵרָהּ זוֹ קֵרוּב בָּשָׂר שֶׁלֹּא יִנְהַג בָּהּ מִנְהַג פָּרְסִיִּים שֶׁמְּשַׁמְּשִׁין מִטּוֹתֵיהֶן בִּלְבוּשֵׁיהֶן מְסַיַּע לֵהּ לְרַב הוּנָא דְּאָמַר רַב הוּנָא הָאוֹמֵר אִי אֶפְשִׁי אֶלָּא אֲנִי בְּבִגְדִּי וְהִיא בְּבִגְדָּהּ יוֹצִיא וְנוֹתֵן כְּתֻבָּה
רַבִּי יְהוּדָה אוֹמֵר אֲפִלּוּ עָנִי שֶׁבְּיִשְׂרָאֵל וְכוּ' מִכְּלָל דְּתַנָּא קַמָּא סָבַר הָנֵי לָא הֵיכִי דָמֵי אִי דְּאוֹרְחַהּ מַאי טַעְמָא דְּתַנָּא קַמָּא דְּאָמַר לָא וְאִי דְּלָאו אוֹרְחַהּ מַאי טַעְמָא דְּרַבִּי יְהוּדָה
לָא צְרִיכָא כְּגוֹן דְּאוֹרְחֵהּ דִּידֵהּ וְלָאו אוֹרְחַהּ דִּידַהּ תַּנָּא קַמָּא סָבַר כִּי אָמְרִינַן עוֹלָה עִמּוֹ וְאֵינָהּ יוֹרֶדֶת עִמּוֹ הָנֵי מִלֵּי מֵחַיִּים אֲבָל לְאַחַר מִיתָה לֹא
וְרַבִּי יְהוּדָה סָבַר אֲפִלּוּ לְאַחַר מִיתָה אָמַר רַב חִסְדָּא אָמַר מָר עֻקְבָא הֲלָכָה כְּרַבִּי יְהוּדָה
וְאָמַר רַב חִסְדָּא אָמַר מָר עֻקְבָא מִי שֶׁנִּשְׁתַּטָּה בֵּית דִּין יוֹרְדִין לִנְכָסָיו וְזָנִין וּמְפַרְנְסִין אֶת אִשְׁתּוֹ וּבָנָיו וּבְנוֹתָיו וְדָבָר אַחֵר אֲמַר לֵהּ רָבִינָא לְרַב אָשֵׁי מַאי שְׁנָא מֵהָא דְּתַנְיָא מִי שֶׁהָלַךְ לִמְדִינַת הַיָּם וְאִשְׁתּוֹ תּוֹבַעַת מְזוֹנוֹת בֵּית דִּין יוֹרְדִין לִנְכָסָיו וְזָנִין וּמְפַרְנְסִין אֶת אִשְׁתּוֹ אֲבָל לֹא בָּנָיו וּבְנוֹתָיו וְלֹא דָּבָר אַחֵר
אֲמַר לֵהּ וְלָא שָׁאנֵי לָךְ בֵּין יוֹצֵא לְדַעַת לַיּוֹצֵא שֶׁלֹּא לְדַעַת
מַאי דָּבָר אַחֵר רַב חִסְדָּא אָמַר זֶה תַּכְשִׁיט רַב יוֹסֵף אָמַר צְדָקָה מַאן דְּאָמַר תַּכְשִׁיט כׇּל שֶׁכֵּן צְדָקָה מַאן דְּאָמַר צְדָקָה אֲבָל תַּכְשִׁיט יָהֲבִינַן לַהּ דְּלָא נִיחָא לֵהּ דְּתִנַּוַּל
אָמַר רַב חִיָּא בַּר אָבִין אָמַר רַב הוּנָא מִי שֶׁהָלַךְ לִמְדִינַת הַיָּם וּמֵתָה אִשְׁתּוֹ בֵּית דִּין יוֹרְדִין לִנְכָסָיו וְקוֹבְרִין אוֹתָהּ לְפִי כְבוֹדוֹ לְפִי כְבוֹדוֹ וְלֹא לְפִי כְבוֹדָהּ
אֵימָא אַף לְפִי כְבוֹדוֹ הָא קָא מַשְׁמַע לַן עוֹלָה עִמּוֹ וְאֵינָהּ יוֹרֶדֶת עִמּוֹ וַאֲפִלּוּ לְאַחַר מִיתָה
אָמַר רַב מַתְנָה הָאוֹמֵר אִם מֵתָה לֹא תִּקְבְּרוּהָ מִנְּכָסָיו שׁוֹמְעִין לוֹ מַאי שְׁנָא כִּי אָמַר דְּנָפְלִי נִכְסֵי קַמֵּי יַתְמֵי כִּי לָא אָמַר נָמֵי נִכְסֵי קַמֵּי יַתְמֵי רְמוּ
אֶלָּא הָאוֹמֵר אִם מֵת הוּא לֹא תִּקְבְּרוּהוּ מִנְּכָסָיו אֵין שׁוֹמְעִין לוֹ לָאו כׇּל הֵימֶנּוּ שֶׁיַּעֲשִׁיר אֶת בָּנָיו וְיַפִּיל עַצְמוֹ עַל הַצִּבּוּר
מַתְנִי' לְעוֹלָם הִיא בִּרְשׁוּת הָאָב עַד שֶׁתִּכָּנֵס

 *** דף מח: *** 

לִרְשׁוּת הַבַּעַל לְנִשּׂוּאִין מָסַר הָאָב לִשְׁלוּחֵי הַבַּעַל הֲרֵי הִיא בִּרְשׁוּת הַבַּעַל הָלַךְ הָאָב עִם שְׁלוּחֵי הַבַּעַל אוֹ שֶׁהָלְכוּ שְׁלוּחֵי הָאָב עִם שְׁלוּחֵי הַבַּעַל הֲרֵי הִיא בִּרְשׁוּת הָאָב מָסְרוּ שְׁלוּחֵי הָאָב לִשְׁלוּחֵי הַבַּעַל הֲרֵי הִיא בִּרְשׁוּת הַבַּעַל
גְּמָ' מַאי לְעוֹלָם לְאַפּוֹקֵי מִמִּשְׁנָה רִאשׁוֹנָה דִּתְנַן הִגִּיעַ זְמַן וְלֹא נִשְּׂאוּ אוֹכְלוֹת מִשֶּׁלּוֹ וְאוֹכְלוֹת בִּתְרוּמָה קָא מַשְׁמַע לַן לְעוֹלָם
מָסַר הָאָב לִשְׁלוּחֵי הַבַּעַל הֲרֵי הִיא בִּרְשׁוּת הַבַּעַל וְכוּ' אָמַר רַב מְסִירָתָהּ לַכֹּל חוּץ מִתְּרוּמָה וְרַב אַסִּי אָמַר אַף לִתְרוּמָה
אֵיתִיבֵהּ רַב הוּנָא לְרַב אַסִּי וְאָמְרִי לַהּ חִיָּא בַּר רַב לְרַב אַסִּי לְעוֹלָם הִיא בִּרְשׁוּת הָאָב עַד שֶׁתִּכָּנֵס לַחֻפָּה אֲמַר לְהוּ רַב לָאו אָמֵינָא לְכוּ לָא תֵּיזְלוּ בָּתַר אִפְּכָא יָכֵל לְשַׁנּוֹיֵי לְכוּ מְסִירָתָהּ זוֹ הִיא כְּנִיסָתָהּ לְחֻפָּה
וּשְׁמוּאֵל אָמַר לִירֻשָּׁתָהּ
רֵישׁ לָקִישׁ אָמַר לִכְתֻבָּתָהּ כְּתֻבָּתָהּ מַאי הִיא דְּאִי מֵתָה יָרֵת לַהּ הַיְנוּ דִּשְׁמוּאֵל אָמַר רָבִינָא לוֹמַר כְּתֻבָּתָהּ מֵאַחֵר מָנֶה
רַבִּי יוֹחָנָן וְרַבִּי חֲנִינָא דְּאָמְרִי תַּרְוַיְהוּ מְסִירָתָהּ לַכֹּל אַף לִתְרוּמָה
מֵיתִיבִי הָלַךְ הָאָב עִם שְׁלוּחֵי הַבַּעַל אוֹ שֶׁהָלְכוּ שְׁלוּחֵי הָאָב עִם שְׁלוּחֵי הַבַּעַל אוֹ שֶׁהָיְתָה לָהּ חָצֵר בַּדֶּרֶךְ וְנִכְנְסָה עִמּוֹ לָלִין אַף עַל פִּי שֶׁכְּתֻבָּתָהּ בְּבֵית בַּעְלָהּ מֵתָה אָבִיהָ יוֹרְשָׁהּ
מָסַר הָאָב לִשְׁלוּחֵי הַבַּעַל אוֹ שֶׁמָּסְרוּ שְׁלוּחֵי הָאָב לִשְׁלוּחֵי הַבַּעַל אוֹ שֶׁהָיְתָה לוֹ חָצֵר בַּדֶּרֶךְ וְנִכְנְסָה עִמּוֹ לְשׁוּם נִשּׂוּאִין אַף עַל פִּי שֶׁכְּתֻבָּתָהּ בְּבֵית אָבִיהָ מֵתָה בַּעְלָהּ יוֹרְשָׁהּ
בַּמֶּה דְּבָרִים אֲמוּרִים לִירֻשָּׁתָהּ אֲבָל לִתְרוּמָה אֵין אִשָּׁה אוֹכֶלֶת בִּתְרוּמָה עַד שֶׁתִּכָּנֵס לַחֻפָּה תְּיוּבְתָּא דְכֻלְּהוּ תְּיוּבְתָּא
הָא גוּפָא קַשְׁיָא אָמְרַתְּ נִכְנְסָה עִמּוֹ לָלִין טַעְמָא דְּלָלִין הָא סְתָמָא לְשֵׁם נִשּׂוּאִין אֵימָא סֵיפָא נִכְנְסָה עִמּוֹ לְשֵׁם נִשּׂוּאִין הָא סְתָמָא לָלִין
אָמַר רַב אָשֵׁי סְתָמֵי סְתָמֵי קָתָנֵי סְתַם חָצֵר דִּידַהּ לָלִין סְתַם חָצֵר דִּידֵהּ לְנִשּׂוּאִין
תַּנָּא מָסַר הָאָב לִשְׁלוּחֵי הַבַּעַל וְזִנְּתָה הֲרֵי זוֹ בְּחֶנֶק מְנָא הָנֵי מִלֵּי אָמַר רַבִּי אַמֵּי בַּר חָמָא אָמַר קְרָא לִזְנוֹת בֵּית אָבִיהָ פְּרָט לְשֶׁמָּסַר הָאָב לִשְׁלוּחֵי הַבַּעַל
וְאֵימָא פְּרָט שֶׁנִּכְנְסָה לַחֻפָּה וְלֹא נִבְעֲלָה
אָמַר רָבָא אֲמַר לִי אַמֵּי חֻפָּה בְּהֶדְיָא כְּתִיבָא כִּי יִהְיֶה נַעֲרָה בְתוּלָה מְאֹרָשָׂה לְאִישׁ נַעֲרָה וְלֹא בּוֹגֶרֶת בְּתוּלָה וְלֹא בְּעוּלָה מְאֹרָשָׂה וְלֹא נְשׂוּאָה
מַאי נְשׂוּאָה אִילֵימָא נְשׂוּאָה מַמָּשׁ הַיְנוּ בְּתוּלָה וְלֹא בְּעוּלָה אֶלָּא לָאו שֶׁנִּכְנְסָה לְחֻפָּה וְלֹא נִבְעֲלָה

 *** דף מט. *** 

וְאֵימָא הֵיכָא דְּהָדְרָא לְבֵי נָשָׁא הָדְרָא לְמִלְּתָא קַמַּיְתָא אָמַר רָבָא הָהוּא כְּבָר פַּסְקַהּ תַּנָּא דְּבֵי רַבִּי יִשְׁמָעֵאל
דְּתָנָא דְּבֵי רַבִּי יִשְׁמָעֵאל וְנֵדֶר אַלְמָנָה וּגְרוּשָׁה כֹּל אֲשֶׁר אָסְרָה עַל נַפְשָׁהּ יָקוּם עָלֶיהָ מָה תַּלְמוּד לוֹמַר וַהֲלֹא מוּצֵאת מִכְּלַל אָב וּמוּצֵאת מִכְּלַל בַּעַל
אֶלָּא הֲרֵי שֶׁמָּסַר הָאָב לִשְׁלוּחֵי הַבַּעַל אוֹ שֶׁמָּסְרוּ שְׁלוּחֵי הָאָב לִשְׁלוּחֵי הַבַּעַל וְנִתְאַרְמְלָה בַּדֶּרֶךְ אוֹ נִתְגָּרְשָׁה הֵיאַךְ אֲנִי קוֹרֵא בָּהּ בֵּית אָבִיהָ שֶׁל זוֹ אוֹ בֵּית בַּעְלָהּ שֶׁל זוֹ אֶלָּא לוֹמַר לְךָ כֵּיוָן שֶׁיָּצְאָה שָׁעָה אַחַת מֵרְשׁוּת הָאָב שׁוּב אֵינוֹ יָכוֹל לְהָפֵר
אָמַר רַב פָּפָּא אַף אֲנַן נָמֵי תְּנֵינָא הַבָּא עַל נַעֲרָה הַמְאֹרָסָה אֵינוֹ חַיָּב עַד שֶׁתְּהֵא נַעֲרָה בְּתוּלָה מְאֹרָסָה וְהִיא בְּבֵית אָבִיהָ בִּשְׁלָמָא נַעֲרָה וְלֹא בּוֹגֶרֶת בְּתוּלָה וְלֹא בְּעוּלָה מְאֹרָסָה וְלֹא נְשׂוּאָה בְּבֵית אָבִיהָ לְמַעוֹטֵי מַאי לָאו לְמַעוֹטֵי מָסַר הָאָב לִשְׁלוּחֵי הַבַּעַל
אָמַר רַב נַחְמָן בַּר יִצְחָק אַף אֲנַן נָמֵי תְּנֵינָא הַבָּא עַל אֵשֶׁת אִישׁ כֵּיוָן שֶׁנִּכְנְסָה לִרְשׁוּת הַבַּעַל לְנִשּׂוּאִין אַף עַל פִּי שֶׁלֹּא נִבְעֲלָה הַבָּא עָלֶיהָ הֲרֵי זֶה בְּחֶנֶק נִכְנְסָה לִרְשׁוּת הַבַּעַל בְּעָלְמָא שְׁמַע מִנַּהּ
מַתְנִי' הָאָב אֵינוֹ חַיָּב בִּמְזוֹנוֹת בִּתּוֹ זֶה מִדְרָשׁ דָּרַשׁ רַבִּי אֶלְעָזָר בֶּן עֲזַרְיָה לִפְנֵי חֲכָמִים בַּכֶּרֶם בְּיַבְנֶה הַבָּנִים יִירְשׁוּ וְהַבָּנוֹת יִזּוֹנוּ מָה הַבָּנִים אֵינָן יוֹרְשִׁין אֶלָּא לְאַחַר מִיתַת הָאָב אַף הַבָּנוֹת אֵין נִזּוֹנוֹת אֶלָּא לְאַחַר מִיתַת אֲבִיהֶן
גְּמָ' בִּמְזוֹנוֹת בִּתּוֹ הוּא דְּאֵינוֹ חַיָּב הָא בִּמְזוֹנוֹת בְּנוֹ חַיָּב בִּתּוֹ נָמֵי חוֹבָה הוּא דְּלֵיכָּא הָא מִצְוָה אִכָּא מַנִּי מַתְנִיתִין לָא רַבִּי מֵאִיר לָא רַבִּי יְהוּדָה וְלָא רַבִּי יוֹחָנָן בֶּן בְּרֹקָא
דְּתַנְיָא מִצְוָה לָזוּן אֶת הַבָּנוֹת קַל וְחֹמֶר לַבָּנִים דְּעָסְקִי בַּתּוֹרָה דִּבְרֵי רַבִּי מֵאִיר רַבִּי יְהוּדָה אוֹמֵר מִצְוָה לָזוּן אֶת הַבָּנִים וְקַל וָחֹמֶר לַבָּנוֹת מִשּׁוּם זִילוּתָא רַבִּי יוֹחָנָן בֶּן בְּרֹקָא אוֹמֵר חוֹבָה לָזוּן אֶת הַבָּנוֹת לְאַחַר מִיתַת אֲבִיהֶן אֲבָל בְּחַיֵּי אֲבִיהֶן אֵלּוּ וָאֵלּוּ אֵינָן נִזּוֹנִין
מַנִּי מַתְנִיתִין אִי רַבִּי מֵאִיר הָא אָמַר בָּנִים מִצְוָה אִי רַבִּי יְהוּדָה הָא אָמַר בָּנִים נָמֵי מִצְוָה אִי רַבִּי יוֹחָנָן בֶּן בְּרֹקָא אֲפִלּוּ מִצְוָה נָמֵי לֵיכָּא
אִיבָּעֵית אֵימָא רַבִּי מֵאִיר אִיבָּעֵית אֵימָא רַבִּי יְהוּדָה אִיבָּעֵית אֵימָא רַבִּי יוֹחָנָן בֶּן בְּרֹקָא
אִיבָּעֵית אֵימָא רַבִּי מֵאִיר וְהָכִי קָאָמַר הָאָב אֵינוֹ חַיָּב בִּמְזוֹנוֹת בִּתּוֹ וְהוּא הַדִּין לִבְנוֹ הָא מִצְוָה בְּבִתּוֹ אִכָּא קַל וָחֹמֶר לַבָּנִים וְהַאי דְּקָתָנֵי בִּתּוֹ הָא קָא מַשְׁמַע לַן

 *** דף מט: *** 

דַּאֲפִלּוּ בִּתּוֹ חוֹבָה הוּא דְּלֵיכָּא הָא מִצְוָה אִכָּא
וְאִיבָּעֵית אֵימָא רַבִּי יְהוּדָה וְהָכִי קָאָמַר הָאָב אֵינוֹ חַיָּב בִּמְזוֹנוֹת בִּתּוֹ וְכׇל שֶׁכֵּן לִבְנוֹ הָא מִצְוָה בִּבְנוֹ אִכָּא וְקַל וָחֹמֶר לַבָּנוֹת וְהָא דְּקָתָנֵי בִּתּוֹ הָא קָא מַשְׁמַע לַן דַּאֲפִלּוּ בִּתּוֹ חוֹבָה לֵיכָּא
וְאִיבָּעֵית אֵימָא רַבִּי יוֹחָנָן בֶּן בְּרֹקָא וְהָכִי קָאָמַר אֵינוֹ חַיָּב בִּמְזוֹנוֹת בִּתּוֹ וְהוּא הַדִּין לִבְנוֹ וְהוּא הַדִּין דַּאֲפִלּוּ מִצְוָה נָמֵי לֵיכָּא וְאַיְּדֵי דְּבָנוֹת לְאַחַר מִיתַת אֲבִיהֶן חוֹבָה תְּנָא נָמֵי אֵינוֹ חַיָּב
אָמַר רַבִּי אִלְעָא אָמַר רֵישׁ לָקִישׁ מִשּׁוּם רַבִּי יְהוּדָה בַּר חֲנִינָא בְּאוּשָׁא הִתְקִינוּ שֶׁיְּהֵא אָדָם זָן אֶת בָּנָיו וְאֶת בְּנוֹתָיו כְּשֶׁהֵן קְטַנִּים אִבַּעְיָא לְהוּ הִלְכְתָא כְּוָתֵהּ אוֹ אֵין הִלְכְתָא כְּוָתֵהּ תָּא שְׁמַע כִּי הֲוָה אָתוּ לְקַמֵּהּ דְּרַב יְהוּדָה אֲמַר לְהוּ יָארוּד יָלְדָה וְאַבְּנֵי מָתָא שָׁדְיָא
כִּי הֲוָה אָתוּ לְקַמֵּהּ דְּרַב חִסְדָּא אֲמַר לְהוּ כְּפוֹ לֵהּ אֲסִיתָא בְּצִבּוּרָא וְלֵקוּם וְלֵימָא עוֹרְבָא בָּעֵי בְּנֵהּ וְהָהוּא גַּבְרָא לָא בָּעֵי בְּנֵהּ וְעוֹרְבָא בָּעֵי בְּנֵהּ וְהָכְתִיב לִבְנֵי עֹרֵב אֲשֶׁר יִקְרָאוּ לָא קַשְׁיָא הָא בְּחִוָּרֵי הָא בְּאֻכָּמֵי
כִּי הֲוָה אָתֵי לְקַמֵּהּ דְּרָבָא אֲמַר לֵהּ נִיחָא לָךְ דְּמִתַּזְנִי בְּנָךְ מִצְּדָקָה
וְלָא אֲמַרַן אֶלָּא דְּלָא אֲמִיד אֲבָל אֲמִיד כָּפֵינַן לֵהּ עַל כֻּרְחֵהּ כִּי הָא דְּרָבָא כַּפְיֵהּ לְרַב נָתָן בַּר אַמֵּי וְאַפֵּק מִנֵּהּ אַרְבַּע מְאָה זוּזֵי לִצְדָקָה
אָמַר רַבִּי אִלְעָא אָמַר רֵישׁ לָקִישׁ בְּאוּשָׁא הִתְקִינוּ הַכּוֹתֵב כׇּל נְכָסָיו לְבָנָיו הוּא וְאִשְׁתּוֹ נִזּוֹנִים מֵהֶם
מַתְקֵף לַהּ רַבִּי זֵירָא וְאִיתֵּימָא רַבִּי שְׁמוּאֵל בַּר נַחְמָנִי גְּדוֹלָה מִזּוֹ אָמְרוּ אַלְמְנָתוֹ נִזּוֹנֶת מִנְּכָסָיו הוּא וְאִשְׁתּוֹ מִבַּעְיָא
דִּשְׁלַח רָבִין בְּאִגַּרְתֵּהּ מִי שֶׁמֵּת וְהִנִּיחַ אַלְמָנָה וּבַת אַלְמְנָתוֹ נִזּוֹנֶת מִנְּכָסָיו נִשֵּׂאת הַבַּת אַלְמְנָתוֹ נִזּוֹנֶת מִנְּכָסָיו
מֵתָה הַבַּת אָמַר רַבִּי יְהוּדָה בֶּן אֲחוֹתוֹ שֶׁל רַבִּי יוֹסֵי בַּר חֲנִינָא עַל יָדִי הָיָה מַעֲשֶׂה וְאָמְרוּ אַלְמְנָתוֹ נִזּוֹנֶת מִנְּכָסָיו הוּא וְאִשְׁתּוֹ מִבַּעְיָא
מַהוּ דְּתֵימָא הָתָם הוּא דְּלֵיכָּא דְּטָרַח אֲבָל הָכָא נִטְרַח לְדִידֵהּ וּלְדִידַהּ קָא מַשְׁמַע לַן
אִבַּעְיָא לְהוּ הִלְכְתָא כְּוָתֵהּ אוֹ לֵית הִלְכְתָא כְּוָתֵהּ תָּא שְׁמַע דְּרַבִּי חֲנִינָא וְרַבִּי יוֹנָתָן הֲווֹ קָיְמִי אֲתָא הָהוּא גַּבְרָא גְּחֵן וְנַשְּׁקֵהּ לְרַבִּי יוֹנָתָן אַכַּרְעֵהּ אֲמַר לֵהּ רַבִּי חֲנִינָא מַאי הַאי אֲמַר לֵהּ כּוֹתֵב נְכָסָיו לְבָנָיו הוּא

 *** דף נ. *** 

וְעַשִּׂיתִינְהוּ (לְזֻנֵהּ) [וְזָנוּהּ] אִי אָמְרַתְּ בִּשְׁלָמָא לָאו דִּינָא מִשּׁוּם הָכִי עַשִּׂינְהוּ אֶלָּא אִי אָמְרַתְּ דִּינָא עַשֹּׂיִינְהוּ בָּעֵי
אָמַר רַבִּי אִלְעָא בְּאוּשָׁא הִתְקִינוּ הַמְבַזְבֵּז אַל יְבַזְבֵּז יוֹתֵר מֵחֹמֶשׁ תַּנְיָא נָמֵי הָכִי הַמְבַזְבֵּז אַל יְבַזְבֵּז יוֹתֵר מֵחֹמֶשׁ שֶׁמָּא יִצְטָרֵךְ לַבְּרִיּוֹת וּמַעֲשֶׂה בְּאֶחָד שֶׁבִּקֵּשׁ לְבַזְבֵּז [יוֹתֵר מֵחֹמֶשׁ] וְלֹא הִנִּיחַ לוֹ חֲבֵרוֹ וּמַנּוּ רַבִּי יְשֵׁבָב וְאָמְרִי לַהּ רַבִּי יְשֵׁבָב וְלֹא הִנִּיחוֹ חֲבֵרוֹ וּמַנּוּ רַבִּי עֲקִיבָא
אָמַר רַב נַחְמָן וְאִיתֵּימָא רַב אַחָא בַּר יַעֲקֹב מַאי קְרָא וְכׇל אֲשֶׁר תִּתֶּן לִי עַשֵּׂר אֲעַשְּׂרֶנּוּ לָךְ
וְהָא לָא דָּמֵי עִישּׂוּרָא בָּתְרָא לְעִישּׂוּרָא קַמָּא אָמַר רַב אָשֵׁי אֲעַשְּׂרֶנּוּ לְבָתְרָא כִּי קַמָּא
אָמַר רַב שִׁימִי בַּר אָשֵׁי וּשְׁמוּעוֹת הַלָּלוּ מִתְמַעֲטוֹת וְהוֹלְכוֹת וְסִימָנָךְ קְטַנִּים כָּתְבוּ וּבִזְבְּזוּ
אָמַר רַב יִצְחָק בְּאוּשָׁא הִתְקִינוּ שֶׁיְּהֵא אָדָם מִתְגַּלְגֵּל עִם בְּנוֹ עַד שְׁתֵּים עֶשְׂרֵה שָׁנָה מִכָּאן וְאֵילָךְ יוֹרֵד עִמּוֹ לְחַיָּיו אִינִי וְהָא אֲמַר לֵהּ רַב לְרַב שְׁמוּאֵל בַּר שִׁילַת בְּצִיר מִבַּר שֵׁת לָא תְּקַבֵּל בַּר שֵׁת קַבֵּל וּסְפִי לֵהּ כְּתוֹרָא
אִין סָפֵי לֵהּ כְּתוֹרָא מִיהוּ אֵינוֹ יוֹרֵד עִמּוֹ לְחַיָּיו עַד לְאַחַר שְׁתֵּים עֶשְׂרֵה שָׁנָה וְאִיבָּעֵית אֵימָא לָא קַשְׁיָא הָא לְמִקְרָא הָא לְמִשְׁנָה
דְּאָמַר אַבָּיֵי אֲמַרָה לִי אֵם בַּר שֵׁת לְמִקְרָא בַּר עֶשֶׂר לְמִשְׁנָה בַּר תְּלֵיסַר לְתַעֲנִיתָא מֵעֵת לְעֵת וּבְתִינֹקֶת בַּת תְּרֵיסַר
אָמַר אַבָּיֵי אֲמַרָה לִי אֵם הַאי בַּר שֵׁת דְּטָרְקָא לֵהּ עַקְרַבָּא בְּיוֹמָא דְּמִשְׁלַם שֵׁת לָא חָיֵי מַאי אָסוּתֵהּ מְרָרְתָּא דְּדַיָּה חִוָּרְתָּא בְּשִׁכְרָא נִשְׁפְּיֵהּ וְנַשְׁקְיֵהּ הַאי בַּר שַׁתָּא דְּטָרֵק לֵהּ זִבּוּרָא בְּיוֹמָא דְּמִשְׁלַם שַׁתָּא לָא חָיֵי מַאי אָסוּתֵהּ אַצְוָתָא דְּדִקְלָא בְּמַיָּא נִשְׁפְּיֵהּ וְנַשְׁקְיֵהּ
אָמַר רַב קַטִּינָא כׇּל הַמַּכְנִיס אֶת בְּנוֹ פָּחוּת מִבֶּן שֵׁשׁ רָץ אַחֲרָיו וְאֵינוֹ מַגִּיעוֹ אִכָּא דְּאָמְרִי חֲבֵרָיו רָצִין אַחֲרָיו וְאֵין מַגִּיעִין אוֹתוֹ וְתַרְוַיְהוּ אִיתַנְהוּ חֲלִישׁ וּגְמִיר אִיבָּעֵית אֵימָא הָא דִּכְחִישׁ הָא דְּבָרִיא
אָמַר רַבִּי יוֹסֵי בַּר חֲנִינָא בְּאוּשָׁא הִתְקִינוּ הָאִשָּׁה שֶׁמָּכְרָה בְּנִכְסֵי מְלוֹג בְּחַיֵּי בַּעְלָהּ וּמֵתָה הַבַּעַל מוֹצִיא מִיַּד הַלָּקוֹחוֹת אַשְׁכְּחֵהּ רַב יִצְחָק בַּר יוֹסֵף לְרַבִּי אֲבָהוּ דַּהֲוָה קָאֵי בְּאֻכְלוּסָא דְאוּשָׁא אֲמַר לֵהּ מַאן מָרַהּ דִּשְׁמַעְתָּא דְאוּשָׁא אֲמַר לֵהּ רַבִּי יוֹסֵי בַּר חֲנִינָא תְּנָא מִנֵּהּ אַרְבְּעִין זִמְנִין וְדָמֵי לֵהּ כְּמַאן דְּמַנְּחָא לֵהּ בְּכִסְתֵּהּ
אַשְׁרֵי שֹׁמְרֵי מִשְׁפָּט עֹשֵׂה צְדָקָה בְכׇל עֵת וְכִי אֶפְשָׁר לַעֲשׂוֹת צְדָקָה בְּכׇל עֵת דָּרְשׁוּ רַבּוֹתֵינוּ שֶׁבְּיַבְנֶה וְאָמְרִי לַהּ רַבִּי אֱלִיעֶזֶר זֶה הַזָּן בָּנָיו וּבְנוֹתָיו כְּשֶׁהֵן קְטַנִּים רַבִּי שְׁמוּאֵל בַּר נַחְמָנִי אָמַר זֶה הַמְגַדֵּל יָתוֹם וִיתוֹמָה בְּתוֹךְ בֵּיתוֹ וּמַשִּׂיאָן
הוֹן וָעֹשֶׁר בְּבֵיתוֹ וְצִדְקָתוֹ עֹמֶדֶת לָעַד רַב הוּנָא וְרַב חִסְדָּא חַד אָמַר זֶה הַלּוֹמֵד תּוֹרָה וּמְלַמְּדָהּ וְחַד אָמַר זֶה הַכּוֹתֵב תּוֹרָה נְבִיאִים וּכְתוּבִים וּמַשְׁאִילָן לַאֲחֵרִים
וּרְאֵה בָנִים לְבָנֶיךָ שָׁלוֹם עַל יִשְׂרָאֵל אָמַר רַבִּי יְהוֹשֻׁעַ בֶּן לֵוִי כֵּוָן שֶׁבָנִים לְבָנֶיךָ שָׁלוֹם עַל יִשְׂרָאֵל דְּלָא אָתֵי לִידֵי חֲלִיצָה וְיִבּוּם רַבִּי שְׁמוּאֵל בַּר נַחְמָנִי אָמַר כֵּוָן שֶׁבָנִים לְבָנֶיךָ שָׁלוֹם עַל דַּיָּנֵי יִשְׂרָאֵל דְּלָא אָתֵי לְאִנְּצוֹיֵי
זֶה מִדְרָשׁ דָּרַשׁ רַבִּי אֶלְעָזָר לִפְנֵי חֲכָמִים כּוּ'

 *** דף נ: *** 

יָתֵב רַב יוֹסֵף קַמֵּהּ דְּרַב הַמְנוּנָא וְיָתֵב רַב הַמְנוּנָא וְקָאָמַר כְּשֵׁם שֶׁאֵין הַבָּנִים יוֹרְשִׁין אֶלָּא מִן הַקַּרְקַע כָּךְ אֵין הַבָּנוֹת נִזּוֹנוֹת אֶלָּא מִן הַקַּרְקַע אֲוַשׁ עֲלֵהּ כֻּלֵּי עָלְמָא דְּשָׁבֵק אַרְעָא הוּא דְּיָרְתִי לֵהּ בְּנֵהּ דְּלָא שָׁבֵק אַרְעָא לָא יָרְתִי לֵהּ בְּנֵהּ
אֲמַר לֵהּ רַב יוֹסֵף וְדִלְמָא כְּתֻבַּת בְּנִין דִּכְרִין קָאָמַר מָר אֲמַר לֵהּ מָר דְּגַבְרָא רַבָּא הוּא יָדַע מַאי קָאָמֵינָא
אָמַר רַבִּי חִיָּא בַּר יוֹסֵף רַב זָן מֵחִטֵּי דַעֲלִיָּה אִבַּעְיָא לְהוּ פַּרְנָסָה הֲוַי וּמַאי עֲלִיָּה מֵעִלּוּיָא דְאָב וּכְדִשְׁמוּאֵל דְּאָמַר שְׁמוּאֵל לְפַרְנָסָה שָׁמִין בָּאָב
אוֹ דִלְמָא מְזוֹנֵי מַמָּשׁ הֲוָה וּמַאי עֲלִיָּה מִדְּבָרִים טוֹבִים שֶׁנֶּאֶמְרוּ בָּעֲלִיָּה דְּאָמַר רַב יִצְחָק בַּר יוֹסֵף בָּעֲלִיָּה הִתְקִינוּ שֶׁיְּהוּ בָּנוֹת נִזּוֹנוֹת מִן הַמִּטַּלְטְלִין
תָּא שְׁמַע בִּידֵהּ דְּרַבִּי בַּנַּאי אֲחוּהּ דְּרַבִּי חִיָּא בַּר אַבָּא הֲווֹ מִטַּלְטְלִין דְּיַתְמֵי אֲתוֹ לְקַמֵּהּ דִּשְׁמוּאֵל אֲמַר לֵהּ זִיל זוּן
מַאי לָאו לִמְזוֹנֵי וְכִדְרַב יִצְחָק בַּר יוֹסֵף סְבִירָא לֵהּ לָא הָתָם לְפַרְנָסָה הֲוַאי וּשְׁמוּאֵל לְטַעְמֵהּ דְּאָמַר שְׁמוּאֵל לְפַרְנָסָה שָׁמִין בָּאָב
הֲוָה עוֹבָדָא בִּנְהַרְדְּעָא וְדוּן דַּיָּנֵי דִנְהַרְדְּעָא בְּפֻמְבְּדִיתָא וְאַגְבִּי רַב חָנָא בַּר בִּזְנָא אֲמַר לְהוּ רַב נַחְמָן זִילוּ אַהְדַּרוּ וְאִי לָא מַגְבֵּינָא לְכוּ לְאַפַּדְנַיְכוּ מִנַּיְכוּ
רַבִּי אַמֵּי וְרַבִּי אַסִּי סְבוּר לְמֵזַן מִמִּטַּלְטְלֵי אֲמַר לְהוּ רַבִּי יַעֲקֹב בַּר אִידִי מִלְּתָא דְּרַבִּי יוֹחָנָן וְרֵישׁ לָקִישׁ לָא עֲבַדוּ בָּהּ עוֹבָדָא אַתּוּן עָבְדִין בַּהּ עוֹבָדָא
רַבִּי אֶלְעָזָר סָבַר לְמֵזַן מִמִּטַּלְטְלִין אָמַר לְפָנָיו רַבִּי שִׁמְעוֹן בֶּן אֶלְיָקִים רַבִּי יוֹדֵעַ אֲנִי בְּךָ שֶׁאֵין מִדַּת הַדִּין אַתָּה עוֹשֶׂה אֶלָּא מִדַּת רַחְמָנוּת אֶלָּא שֶׁמָּא יִרְאוּ הַתַּלְמִידִים וְיִקְבְּעוּ הֲלָכָה לְדוֹרוֹת
הָהוּא דַּאֲתָא לְקַמֵּהּ דְּרַב יוֹסֵף אֲמַר לְהוּ הַבוּ לַהּ מִתַּמְרֵי דְּעַל בֻּדְיָא אֲמַר לֵהּ אַבָּיֵי אִלּוּ בַּעַל חוֹב הֲוָה כִּי הַאי גַּוְנָא מִי הֲוָה יָהֵב לֵהּ מָר
אֲמַר לֵהּ דְּחַזְיָא לְבֻדְיָא קָאָמֵינָא

 *** דף נא. *** 

סוֹף סוֹף כׇּל הָעוֹמֵד לִגְזֹז כְּגָזוּז דָּמֵי דִּצְרִיכָא לְדִקְלָא קָאָמֵינָא
הָהוּא יָתוֹם וִיתוֹמָה דַּאֲתוֹ לְקַמֵּהּ דְּרָבָא אֲמַר לְהוּ רָבָא הַעֲלוּ לַיָּתוֹם בִּשְׁבִיל יְתוֹמָה אָמְרִי לֵהּ רַבָּנַן לְרָבָא וְהָא מָר הוּא דְּאָמַר מִמְּקַרְקְעֵי וְלָא מִמִּטַּלְטְלִי בֵּין לִמְזוֹנֵי בֵּין לִכְתֻבָּה וּבֵין לְפַרְנָסָה
אֲמַר לְהוּ אִלּוּ רָצָה שִׁפְחָה לְשַׁמְּשׁוֹ מִי לָא יָהֲבִינַן לֵהּ כׇּל שֶׁכֵּן הָכָא דְּאִכָּא תַּרְתֵּי
תָּנוּ רַבָּנַן אֶחָד נְכָסִים שֶׁיֵּשׁ לָהֶן אַחְרָיוּת וְאֶחָד נְכָסִים שֶׁאֵין לָהֶן אַחְרָיוּת מוֹצִיאִין לִמְזוֹן אִשָּׁה וּלְבָנוֹת דִּבְרֵי רַבִּי רַבִּי שִׁמְעוֹן בֶּן אֶלְעָזָר אוֹמֵר נְכָסִים שֶׁיֵּשׁ לָהֶן אַחְרָיוּת מוֹצִיאִין לַבָּנוֹת מִן הַבָּנִים וְלַבָּנוֹת מִן הַבָּנוֹת וְלַבָּנִים מִן הַבָּנִים
וְלַבָּנִים מִן הַבָּנוֹת בִּנְכָסִים מְרֻבִּין אֲבָל לֹא לַבָּנִים מִן הַבָּנוֹת בִּנְכָסִים מוּעָטִין
נְכָסִים שֶׁאֵין לָהֶן אַחְרָיוּת מוֹצִיאִין לַבָּנִים מִן הַבָּנִים וְלַבָּנוֹת מִן הַבָּנוֹת וְלַבָּנִים מִן הַבָּנוֹת אֲבָל לֹא לַבָּנוֹת מִן הַבָּנִים
אַף עַל גַּב דְּקַיְמָא לַן הֲלָכָה כְּרַבִּי מֵחֲבֵרוֹ הָכָא הֲלָכָה כְּרַבִּי שִׁמְעוֹן בֶּן אֶלְעָזָר דְּאָמַר רָבָא הִלְכְתָא מִמְּקַרְקְעֵי וְלָא מִמְּטַלְטְלִי בֵּין לִכְתֻבָּה בֵּין לִמְזוֹנֵי בֵּין לְפַרְנָסָה
מַתְנִי' לֹא כָּתַב לָהּ כְּתֻבָּה בְּתוּלָה גּוֹבָה מָאתַיִם וְאַלְמָנָה מָנֶה מִפְּנֵי שֶׁהוּא תְּנַאי בֵּית דִּין כָּתַב לָהּ שָׂדֶה שָׁוֶה מָנֶה תַּחַת מָאתַיִם זוּז וְלֹא כָּתַב לָהּ כֹּל נְכָסִים דְּאִית לִי אַחְרָאִין לִכְתֻבְּתִיךְ חַיָּב שֶׁהוּא תְּנַאי בֵּית דִּין
לֹא כָּתַב לָהּ אִם תִּשְׁתְּבַאי אֶפְרְקִנִּךְ וְאוֹתְבִנִּךְ לִי לְאִנְתּוּ וּבְכֹהֶנֶת אַהְדְּרִנִּךְ לִמְדִינְתִּךָ חַיָּב שֶׁהוּא תְּנַאי בֵּית דִּין
נִשְׁבֵּית חַיָּב לִפְדּוֹתָהּ וְאִם אָמַר הֲרֵי גִּטָּהּ וּכְתֻבָּתָהּ וְתִפְדֶּה אֶת עַצְמָהּ אֵינוֹ רַשַּׁאי לָקְתָה חַיָּב לְרַפְּאוֹתָהּ אָמַר הֲרֵי גִּטָּהּ וּכְתֻבָּתָהּ תְּרַפֵּא אֶת עַצְמָהּ רַשַּׁאי
גְּמָ' מַנִּי רַבִּי מֵאִיר הִיא דְּאָמַר כׇּל הַפּוֹחֵת לִבְתוּלָה מִמָּאתַיִם וּלְאַלְמָנָה מִמָּנֶה הֲרֵי זוֹ בְּעִילַת זְנוּת
דְּאִי רַבִּי יְהוּדָה הָאָמַר רָצָה כּוֹתֵב לִבְתוּלָה שְׁטָר שֶׁל מָאתַיִם וְהִיא כּוֹתֶבֶת הִתְקַבַּלְתִּי מִמְּךָ מָנֶה וּלְאַלְמָנָה מָנֶה וְהִיא כּוֹתֶבֶת הִתְקַבַּלְתִּי מִמְּךָ חֲמִשִּׁים זוּז
אֵימָא סֵיפָא כָּתַב לָהּ שָׂדֶה שָׁוֶה מָנֶה תַּחַת מָאתַיִם זוּז וְלֹא כָּתַב לָהּ כֹּל נְכָסִים דְּאִית לִי אַחְרָאִין לִכְתֻבְּתִיךְ חַיָּב שֶׁהוּא תְּנַאי בֵּית דִּין אֲתָאן לְרַבִּי יְהוּדָה דְּאָמַר אַחְרָיוּת טָעוּת סוֹפֵר הוּא
דְּאִי רַבִּי מֵאִיר הָאָמַר אַחְרָיוּת לָאו טָעוּת סוֹפֵר הוּא דִּתְנַן מָצָא שִׁטְרֵי חוֹב אִם

 *** דף נא: *** 

יֵשׁ בָּהֶן אַחְרָיוּת נְכָסִים לֹא יַחֲזִיר שֶׁבֵּית דִּין נִפְרָעִין מֵהֶן
אֵין בָּהֶן אַחְרָיוּת נְכָסִים יַחֲזִיר שֶׁאֵין בֵּית דִּין נִפְרָעִין מֵהֶן דִּבְרֵי רַבִּי מֵאִיר וַחֲכָמִים אוֹמְרִים אֶחָד זֶה וְאֶחָד זֶה לֹא יַחֲזִיר שֶׁבֵּית דִּין נִפְרָעִין מֵהֶן
רֵישָׁא רַבִּי מֵאִיר וְסֵיפָא רַבִּי יְהוּדָה וְכִי תֵּימָא כֻּלַּהּ רַבִּי מֵאִיר הִיא וְשָׁאנֵי לֵהּ לְרַבִּי מֵאִיר בֵּין כְּתֻבָּה לִשְׁטָרֵי וּמִי שָׁאנֵי לֵהּ
וְהָתַנְיָא חֲמִשָּׁה גּוֹבִין מִן הַמְחֹרָרִין וְאֵלּוּ הֵן פֵּרוֹת וּשְׁבַח פֵּרוֹת וְהַמְקַבֵּל עָלָיו לָזוּן אֶת בֶּן אִשְׁתּוֹ וּבַת אִשְׁתּוֹ וְגֵט חוֹב שֶׁאֵין בּוֹ אַחְרָיוּת וּכְתֻבַּת אִשָּׁה שֶׁאֵין בָּהּ אַחְרָיוּת
מַאן שָׁמְעַתְּ לֵהּ דְּאָמַר אַחְרָיוּת לָאו טָעוּת סוֹפֵר הוּא רַבִּי מֵאִיר וְקָתָנֵי כְּתֻבַּת אִשָּׁה
אִיבָּעֵית אֵימָא רַבִּי מֵאִיר וְאִיבָּעֵית אֵימָא רַבִּי יְהוּדָה אִיבָּעֵית אֵימָא רַבִּי יְהוּדָה הָתָם כָּתְבָה לֵהּ הִתְקַבַּלְתִּי הָכָא לָא כָּתְבָה לֵהּ הִתְקַבַּלְתִּי
אִיבָּעֵית אֵימָא רַבִּי מֵאִיר מַאי חַיָּב דְּקָתָנֵי מִן הַמְחֹרָרִין
לֹא כָּתַב לָהּ וְכוּ' אָמַר אֲבוּהּ דִּשְׁמוּאֵל אֵשֶׁת יִשְׂרָאֵל שֶׁנֶּאֶנְסָה אֲסוּרָה לְבַעְלָהּ חָיְשִׁינַן שֶׁמָּא תְּחִלָּתָהּ בְּאֹנֶס וְסוֹפָהּ בְּרָצוֹן
אֵיתִיבֵהּ רַב לַאֲבוּהּ דִּשְׁמוּאֵל אִם תִּשְׁתְּבַאי אֶפְרְקִנִּךְ וְאוֹתְבִנִּךְ לִי לְאִנְתּוּ אִשְׁתִּיק
קָרֵי רַב עֲלֵהּ דַּאֲבוּהּ דִּשְׁמוּאֵל שָׂרִים עָצְרוּ בְמִלִּים וְכַף יָשִׂימוּ לְפִיהֶם מַאי אִית לֵהּ לְמֵימַר בִּשְׁבוּיָה הֵקֵלּוּ
וְלַאֲבוּהּ דִּשְׁמוּאֵל אֹנֶס דְּשַׁרְיַהּ רַחֲמָנָא הֵיכִי מַשְׁכַּחַתְּ לַהּ כְּגוֹן דְּקָאָמְרִי עֵדִים בְּצוֹוַחַת מִתְּחִלָּה וְעַד סוֹף
וּפְלִיגָא דְּרָבָא דְּאָמַר רָבָא כֹּל שֶׁתְּחִלָּתָהּ בְּאֹנֶס וְסוֹף [בְּרָצוֹן אֲפִלּוּ] הִיא אוֹמֶרֶת הַנִּיחוּ לוֹ שֶׁאִלְמָלֵא (לֹא) נִזְקַק לָהּ הִיא שׂוֹכַרְתּוֹ מֻתֶּרֶת מַאי טַעְמָא יֵצֶר אַלְבְּשַׁהּ
תַּנְיָא כְּוָתֵהּ דְּרָבָא וְהִיא לֹא נִתְפָּשָׂה אֲסוּרָה הָא נִתְפָּשָׂה מֻתֶּרֶת וְיֵשׁ לְךָ אַחֶרֶת שֶׁאַף עַל פִּי שֶׁלֹּא נִתְפָּשָׂה מֻתֶּרֶת וְאֵיזוֹ זוֹ כֹּל שֶׁתְּחִלָּתָהּ בְּאֹנֶס וְסוֹפָהּ בְּרָצוֹן
תַּנְיָא אִדַּךְ וְהִיא לֹא נִתְפָּשָׂה אֲסוּרָה הָא נִתְפָּשָׂה מֻתֶּרֶת וְיֵשׁ לְךָ אַחֶרֶת שֶׁאַף עַל פִּי שֶׁנִּתְפָּשָׂה אֲסוּרָה וְאֵיזוֹ זוֹ אֵשֶׁת כֹּהֵן
אָמַר רַב יְהוּדָה אָמַר שְׁמוּאֵל מִשּׁוּם רַבִּי יִשְׁמָעֵאל וְהִיא לֹא נִתְפָּשָׂה אֲסוּרָה הָא נִתְפָּשָׂה מֻתֶּרֶת וְיֵשׁ לָהּ אַחֶרֶת שֶׁאַף עַל פִּי שֶׁלֹּא נִתְפָּשָׂה מֻתֶּרֶת וְאֵיזוֹ זוֹ שֶׁקִּדּוּשֶׁיהָ קִדּוּשֵׁי טָעוּת שֶׁאֲפִלּוּ בְּנָהּ מֻרְכָּב עַל כְּתֵפָהּ מְמָאֶנֶת וְהוֹלֶכֶת לָהּ
אָמַר רַב יְהוּדָה הָנֵי נְשֵׁי דִּגְנַבוּ גַּנָּבֵי שַׁרְיָן לְגֻבְרַיְהוּ אָמְרִי לֵהּ רַבָּנַן לְרַב יְהוּדָה וְהָא קָא מַמְטְיָאן לְהוּ נַהֲמָא מֵחֲמַת יִרְאָה וְהָא קָא מְשַׁלְּחָן לְהוּ גִּירֵי מֵחֲמַת יִרְאָה וַדַּאי שַׁבְקִינְהוּ וְאָזְלָן מִנַּפְשַׁיְהוּ אֲסִירָן
תָּנוּ רַבָּנַן שְׁבוּיֵי מַלְכוּת הֲרֵי הֵן כִּשְׁבוּיִין גְּנוּבֵי לִסְטוּת אֵינָן כִּשְׁבוּיִין וְהָתַנְיָא אִפְּכָא
מַלְכוּת אַמַּלְכוּת לָא קַשְׁיָא הָא בְּמַלְכוּת אֲחַשְׁוֵרוֹשׁ הָא בְּמַלְכוּת בֶּן נֶצַּר
לִסְטוּת אַלִּסְטוּת לָא קַשְׁיָא הָא בְּבֶן נֶצַּר הָא בְּלִסְטִים דְּעָלְמָא וּבֶן נֶצַּר הָתָם קָרֵי לֵהּ מֶלֶךְ וְהָכָא קָרֵי לֵהּ לִסְטִים אִין גַּבֵּי אֲחַשְׁוֵרוֹשׁ לִסְטִים הוּא גַּבֵּי לִסְטִים דְּעָלְמָא מֶלֶךְ הוּא
וּבְכֹהֶנֶת אַהְדְּרִנִּךְ לִמְדִינְתִּךָ וְכוּ' אָמַר אַבָּיֵי אַלְמָנָה לְכֹהֵן גָּדוֹל חַיָּב לִפְדוֹתָהּ שֶׁאֲנִי קוֹרֵא בָּהּ וּבְכֹהֶנֶת אַהְדְּרִנִּךְ לִמְדִינְתִּךָ

 *** דף נב. *** 

מַמְזֶרֶת וּנְתִינָה לְיִשְׂרָאֵל אֵינוֹ חַיָּב לִפְדּוֹתָהּ שֶׁאֵין אֲנִי קוֹרֵא בָּהּ וְאוֹתְבִנִּךְ לִי לְאִנְתּוּ רָבָא אָמַר כֹּל שֶׁאִסּוּר שְׁבִיָּה גּוֹרֵם לָהּ חַיָּב לִפְדּוֹתָהּ אִסּוּר דָּבָר אַחֵר גּוֹרֵם לָהּ אֵינוֹ חַיָּב לִפְדּוֹתָהּ
לֵימָא כְּתַנָּאֵי הַמַּדִּיר אֶת אִשְׁתּוֹ וְנִשְׁבֵּית רַבִּי אֱלִיעֶזֶר אוֹמֵר פּוֹדָהּ וְנוֹתֵן לָהּ כְּתֻבָּתָהּ רַבִּי יְהוֹשֻׁעַ אוֹמֵר נוֹתֵן לָהּ כְּתֻבָּתָהּ וְאֵינוֹ פּוֹדָהּ
אָמַר רַבִּי נָתָן שָׁאַלְתִּי אֶת סוֹמְכוֹס כְּשֶׁאָמַר רַבִּי יְהוֹשֻׁעַ נוֹתֵן לָהּ כְּתֻבָּתָהּ וְאֵינוֹ פּוֹדָהּ כְּשֶׁהִדִּירָהּ וּלְבַסּוֹף נִשְׁבֵּית אוֹ בְּנִשְׁבֵּית וּלְבַסּוֹף הִדִּירָהּ
וְאָמַר לִי לֹא שָׁמַעְתִּי וְנִרְאִין דְּבָרִים שֶׁהִדִּירָהּ וּלְבַסּוֹף נִשְׁבֵּית דְּאִי אָמְרַתְּ נִשְׁבֵּית וּלְבַסּוֹף הִדִּירָהּ אָתֵי לְאִעָרוֹמֵי
מַאי לָאו בְּמַדִּיר אֵשֶׁת כֹּהֵן קָמִפַּלְגִי וְאַבָּיֵי דְּאָמַר כְּרַבִּי אֱלִיעֶזֶר וְרָבָא דְּאָמַר כְּרַבִּי יְהוֹשֻׁעַ
לָא הָכָא בְּמַאי עָסְקִינַן כְּגוֹן שֶׁנָּדְרָה אִיהִי וְקַיֵּם לַהּ הוּא רַבִּי אֱלִיעֶזֶר סָבַר הוּא נוֹתֵן אֶצְבַּע בֵּין שִׁנֶּיהָ וְרַבִּי יְהוֹשֻׁעַ סָבַר הִיא נָתְנָה אֶצְבַּע בֵּין שִׁנֶּיהָ
אִי הִיא נָתְנָה אֶצְבַּע בֵּין שִׁנֶּיהָ כְּתֻבָּה מַאי עֲבִידְתַּהּ
וְתוּ אָמַר רַבִּי נָתָן שָׁאַלְתִּי אֶת סוֹמְכוֹס כְּשֶׁאָמַר רַבִּי יְהוֹשֻׁעַ נוֹתֵן לָהּ כְּתֻבָּתָהּ וְאֵינוֹ פּוֹדָהּ כְּשֶׁהִדִּירָהּ וּלְבַסּוֹף נִשְׁבֵּית אוֹ בְּשֶׁנִּשְׁבֵּית וּלְבַסּוֹף הִדִּירָהּ וְאָמַר לֹא שָׁמַעְתִּי
וְאִי דִּנְדַרָה אִיהִי מָה לִי הִדִּירָהּ וּלְבַסּוֹף נִשְׁבֵּית מָה לִי נִשְׁבֵּית וּלְבַסּוֹף הִדִּירָהּ
אֶלָּא לְעוֹלָם דְּאַדְּרַהּ אִיהוּ וְאַבָּיֵי מְתָרֵץ לְטַעְמֵהּ וְרָבָא מְתָרֵץ לְטַעְמֵהּ אַבָּיֵי מְתָרֵץ לְטַעְמֵהּ אַלְמָנָה לְכֹהֵן גָּדוֹל כֻּלֵּי עָלְמָא לָא פְּלִיגִי דְּחַיָּב לִפְדּוֹתָהּ מַמְזֶרֶת וּנְתִינָה לְיִשְׂרָאֵל כֻּלֵּי עָלְמָא לָא פְּלִיגִי דְּאֵינוֹ חַיָּב לִפְדּוֹתָהּ מַדִּיר אֵשֶׁת כֹּהֵן נָמֵי כֻּלֵּי עָלְמָא לָא פְּלִיגִי דְּחַיָּב לִפְדּוֹתָהּ דְּהַיְנוּ אַלְמָנָה [לְכֹהֵן גָּדוֹל ]
כִּי פְּלִיגִי בְּמַדִּיר אֵשֶׁת יִשְׂרָאֵל רַבִּי אֱלִיעֶזֶר אָזֵל בָּתַר מֵעִקָּרָא וְרַבִּי יְהוֹשֻׁעַ אָזֵל בָּתַר בַּסּוֹף
רָבָא מְתָרֵץ לְטַעְמֵהּ אַלְמָנָה לְכֹהֵן גָּדוֹל מַמְזֶרֶת וּנְתִינָה לְיִשְׂרָאֵל כֻּלֵּי עָלְמָא לָא פְּלִיגִי דְּאֵינוֹ חַיָּב לִפְדּוֹתָהּ כִּי פְּלִיגִי בְּמַדִּיר בֵּין אֵשֶׁת כֹּהֵן וּבֵין אֵשֶׁת יִשְׂרָאֵל
רַבִּי אֱלִיעֶזֶר אָזֵל בָּתַר מֵעִקָּרָא וְרַבִּי יְהוֹשֻׁעַ אָזֵל בָּתַר בַּסּוֹף
נִשְׁבֵּית חַיָּב לִפְדּוֹתָהּ וְכוּ' תָּנוּ רַבָּנַן נִשְׁבֵּית בְּחַיֵּי בַּעְלָהּ וְאַחַר כָּךְ מֵת בַּעְלָהּ הִכִּיר בָּהּ בַּעֲלָהּ יוֹרְשִׁין חַיָּבִין לִפְדּוֹתָהּ לֹא הִכִּיר בָּהּ בַּעֲלָהּ אֵין יוֹרְשִׁין חַיָּבִין לִפְדּוֹתָהּ
לֵוִי סָבַר לְמִעְבַּד עוֹבָדָא כִּי הָא מַתְנִיתָא אֲמַר לֵהּ רַב הָכִי אָמַר חַבִּיבִי לֵית הִלְכְתָא כִּי הָא מַתְנִיתָא אֶלָּא כִּי הָא דְּתַנְיָא נִשְׁבֵּית לְאַחַר מִיתַת בַּעְלָהּ אֵין הַיְּתוֹמִין חַיָּבִין לִפְדּוֹתָהּ וְלֹא עוֹד אֶלָּא אֲפִלּוּ נִשְׁבֵּית בְּחַיֵּי בַּעְלָהּ וְאַחַר כָּךְ מֵת בַּעְלָהּ אֵין הַיְּתוֹמִין חַיָּבִין לִפְדּוֹתָהּ שֶׁאֵין אֲנִי קוֹרֵא בָּהּ וְאוֹתְבִנִּךְ לְאִנְתּוּ
תָּנוּ רַבָּנַן נִשְׁבֵּית וְהָיוּ מְבַקְּשִׁין מִמֶּנּוּ עַד עֲשָׂרָה בְּדָמֶיהָ פַּעַם רִאשׁוֹנָה פּוֹדָהּ מִכָּאן וְאֵילָךְ רָצָה פּוֹדָהּ רָצָה אֵינוֹ פּוֹדָהּ רַבָּן שִׁמְעוֹן בֶּן גַּמְלִיאֵל אוֹמֵר

 *** דף נב: *** 

אֵין פּוֹדִין אֶת הַשְּׁבוּיִין יוֹתֵר עַל כְּדֵי דְמֵיהֶם מִפְּנֵי תִּקּוּן הָעוֹלָם הָא בִּכְדֵי דְמֵיהֶן פּוֹדִין אַף עַל גַּב דְּפִרְקוֹנָהּ יוֹתֵר עַל כְּתֻבָּתָהּ
וּרְמִינְהִי נִשְׁבֵּית וְהָיוּ מְבַקְּשִׁין מִמֶּנּוּ עַד עֲשָׂרָה בִּכְתֻבָּתָהּ פַּעַם רִאשׁוֹנָה פּוֹדָהּ מִכָּאן וְאֵילָךְ רָצָה פּוֹדָהּ רָצָה אֵינוֹ פּוֹדָהּ רַבִּי שִׁמְעוֹן בֶּן גַּמְלִיאֵל אוֹמֵר אִם הָיָה פִּרְקוֹנָהּ כְּנֶגֶד כְּתֻבָּתָהּ פּוֹדָהּ אִם לָאו אֵינוֹ פּוֹדָהּ
רַבָּן שִׁמְעוֹן בֶּן גַּמְלִיאֵל תְּרֵי קֻלֵּי אִית לֵהּ
לָקְתָה חַיָּב לְרַפְּאוֹתָהּ תָּנוּ רַבָּנַן אַלְמָנָה נִזּוֹנֶת מִנִּכְסֵי יְתוֹמִין וּצְרִיכָה רְפוּאָה הֲרֵי הִיא כִּמְזוֹנוֹת רַבָּן שִׁמְעוֹן בֶּן גַּמְלִיאֵל אוֹמֵר רְפוּאָה שֶׁיֵּשׁ לָהּ קִצְבָה (נִתְרַפֵּאת) [תִּתְרַפֵּא] מִכְּתֻבָּתָהּ שֶׁאֵין לָהּ קִצְבָה הֲרֵי הִיא כִּמְזוֹנוֹת
אָמַר רַבִּי יוֹחָנָן עָשׂוּ הַקָּזַת דָּם בְּאֶרֶץ יִשְׂרָאֵל כִּרְפוּאָה שֶׁאֵין לָהּ קִצְבָה קָרִיבֵהּ דְּרַבִּי יוֹחָנָן הֲוָה לְהוּ אִתַּת אַבָּא דַּהֲוָת צְרִיכָה רְפוּאָה כֹּל יוֹמָא אֲתוֹ לְקַמֵּהּ דְּרַבִּי יוֹחָנָן אֲמַר לְהוּ אֵזִילוּ קוּצוּ לֵהּ מִדֵּי לְרוֹפֵא
אָמַר רַבִּי יוֹחָנָן עָשִׂינוּ עַצְמֵנוּ כְּעוֹרְכֵי הַדַּיָּנִין מֵעִקָּרָא מַאי סְבַר וּלְבַסּוֹף מַאי סְבַר מֵעִקָּרָא סְבַר וּמִבְּשָׂרְךָ לֹא תִתְעַלָּם וּלְבַסּוֹף סְבַר אָדָם חָשׁוּב שָׁאנֵי
מַתְנִי' לֹא כָּתַב לָהּ בְּנִין דִּכְרִין דְּיִהְווֹ לִיכִי מִנַּאי אִנּוּן יִרְתוּן כֶּסֶף כְּתֻבְּתִיךְ יָתֵר עַל חוּלָקְהוֹן דְּעִם אֲחוּהוֹן חַיָּב שֶׁהוּא תְּנַאי בֵּית דִּין בְּנָן נֻקְבָן דְּיִהְוֹן לִיכִי מִנַּאי יֶהֶוְיָן יָתְבָן בְּבֵיתִי וּמִתַּזְנָן מִנִּכְסַי עַד דְּתִלַּקְחָן לְגֻבְרִין חַיָּב שֶׁהוּא תְּנַאי בֵּית דִּין
אַתְּ תְּהֵא יָתְבָא בְּבֵיתִי וּמִתַּזְנָא מִנִּכְסַי כֹּל יְמֵי מֵגַר אַלְמְנוּתִךְ בְּבֵיתִי חַיָּב שֶׁהוּא תְּנַאי בֵּית דִּין כָּךְ הָיוּ אַנְשֵׁי יְרוּשָׁלַיִם כּוֹתְבִין אַנְשֵׁי גָלִיל הָיוּ כּוֹתְבִין כְּאַנְשֵׁי יְרוּשָׁלַיִם אַנְשֵׁי יְהוּדָה הָיוּ כּוֹתְבִין עַד שֶׁיִּרְצוּ הַיּוֹרְשִׁין לִתֵּן לִךְ כְּתֻבְּתִיךְ לְפִיכָךְ אִם רָצוּ יוֹרְשִׁין נוֹתְנִין לָהּ כְּתֻבָּתָהּ וּפוֹטְרִין אוֹתָהּ
גְּמָ' אָמַר רַבִּי יוֹחָנָן מִשּׁוּם רַבִּי שִׁמְעוֹן בֶּן יוֹחַאי מִפְּנֵי מָה הִתְקִינוּ כְּתֻבַּת בְּנִין דִּכְרִין כְּדֵי שֶׁיִּקְפֹּץ אָדָם וְיִכְתֹּב לְבִתּוֹ כִּבְנוֹ
וּמִי אִכָּא מִדֵּי דְּרַחֲמָנָא אָמַר בְּרָא לֵירוֹת בְּרַתָּא לָא תֵּירוֹת וַאֲתוֹ רַבָּנַן וּמְתַקְּנִי דְּתֵירוֹת בְּרַתָּא
הָא נָמֵי דְּאוֹרָיְתָא הוּא דִּכְתִיב קְחוּ נָשִׁים וְהוֹלִידוּ בָּנִים וּבָנוֹת וּקְחוּ לִבְנֵיכֶם נָשִׁים וְאֶת בְּנוֹתֵיכֶם תְּנוּ לַאֲנָשִׁים בִּשְׁלָמָא בָּנִים בִּידֵהּ קָיְמִי אֶלָּא בְּנָתֵהּ מִי קָיְמָן בִּידֵהּ
הָא קָא מַשְׁמַע לַן דְּנַלְבְּשַׁהּ וְנִיכַסְּיַהּ וְנִתֵּב לַהּ מִדֵּי כִּי הֵיכִי דְּקָפְצִי עֲלַהּ וְאָתוּ נָסְבִי לַהּ וְעַד כַּמָּה אַבָּיֵי וְרָבָא דְּאָמְרִי תַּרְוַיְהוּ עַד לְעִשּׂוּר נִכְסֵי
וְאֵימָא דְּאָב לֵירוֹת דְּבַעַל לָא לֵירוֹת אִם כֵּן אָב נָמֵי מִמְּנַע וְלָא כָּתֵב
וְאֵימָא הֵיכָא דִּכְתַב אָב לִכְתּוֹב בַּעַל הֵיכָא דְּלָא כְּתַב אָב לָא לִכְתּוֹב בַּעַל לָא פְּלוּג רַבָּנַן
בַּת בֵּין הַבָּנִים נָמֵי תֵּירוֹת כְּנַחֲלָה שַׁוְּיוּהָ רַבָּנַן
בַּת בֵּין הַבָּנוֹת תֵּירוֹת לָא פְּלוּג רַבָּנַן וְתִגְבֵּי מִמִּטַּלְטְלִי כִּכְתֻבָּה שַׁוְּיוּהָ רַבָּנַן
תִּטְרוֹף מִמְּשַׁעְבְּדִי יִרְתוּן תְּנַן וְאֵימָא אַף עַל גַּב דְּלֵיכָּא מוֹתַר דִּינָר בְּמָקוֹם דְּקָא מִעַקְרָא נַחֲלָה דְּאוֹרָיְתָא לָא תַּקִּינוּ רַבָּנַן
רַב פָּפָּא אִעֲסַק לֵהּ לִבְרֵהּ בֵּי אַבָּא סוּרָאָה אָזֵל לְמִכְתַּב לַהּ כְּתֻבְּתַהּ שְׁמַע יְהוּדָה בַּר מָרִימָר נְפַק אֲתָא אִתְחֲזִי לֵהּ כִּי מְטוֹ לְפִתְחָא הֲוָה קָא מִפְּטַר מִנֵּהּ אֲמַר לֵהּ נֵעוּל מָר בַּהֲדַאי

 *** דף נג. *** 

חַזְיֵהּ דְּלָא הֲוָה נִיחָא לֵהּ אֲמַר לֵהּ מַאי דַּעְתָּךְ מִשּׁוּם דַּאֲמַר לֵהּ שְׁמוּאֵל לְרַב יְהוּדָה שִׁנָּנָא לָא תִּהְוֵי בְּעַבּוֹרֵי אַחְסָנְתָּא אֲפִלּוּ מִבְּרָא בִּישָׁא לִבְרָא טָבָא דְּלָא יְדִיעָא מַאי זַרְעָא נָפֵק מִנֵּהּ וְכׇל שֶׁכֵּן מִבְּרָא לִבְרַתָּא
הַאי נָמֵי תַּקַּנְתָּא דְרַבָּנַן הִיא דְּאָמַר רַבִּי יוֹחָנָן מִשּׁוּם רַבִּי שִׁמְעוֹן בֶּן יוֹחַי אֲמַר לֵהּ הָנֵי מִלֵּי מִדַּעְתֵּהּ לְעַשּׂוֹיֵהּ נָמֵי אֲמַר לֵהּ אַטּוּ מִי קָאָמֵינָא לָךְ דְּעוּל וְעַשְּׂיֵהּ עוּל וְלָא תְּעַשְּׂיֵהּ קָאָמֵינָא אֲמַר לֵהּ מַעֲלַאי דִּידִי הַיְנוּ עִשֻּׂיֵהּ
אַכְפְּיֵהּ וְעָל אִשְׁתִּיק וִיתֵב סְבַר הָהוּא מִרְתָּח רָתַח כַּתְבֵהּ לְכֹל מַאי דַּהֲוָה לֵהּ לְסוֹף אֲמַר לֵהּ הַשְׁתָּא נָמֵי לָא מִשְׁתַּעֵי מָר חַיֵּי דְּמָר לָא שְׁבַקִי מִדֵּי לְנַפְשַׁאי
אֲמַר לֵהּ אִי מִנַּאי דִּידִי אֲפִלּוּ הַאי נָמֵי דִּכְתַבְתְּ לָא נִיחָא לִי אֲמַר לֵהּ הַשְׁתָּא נָמֵי אֶהְדַּר בִּי אֲמַר לֵהּ שַׁוּוֹיֵי נַפְשָׁךְ הַדְרָנָא לָא קָאָמֵינָא
בְּעָא מִנֵּהּ רַב יֵמַר סָבָא מֵרַב נַחְמָן מָכְרָה כְּתֻבָּתָהּ לְבַעְלָהּ יֵשׁ לָהּ כְּתֻבַּת בְּנִין דִּכְרִין אוֹ אֵין לָהּ כְּתֻבַּת בְּנִין דִּכְרִין אֲמַר לֵהּ רָבָא וְתִבְּעֵי לָךְ מוֹחֶלֶת
אֲמַר לֵהּ הַשְׁתָּא מוֹכֶרֶת קָמִבַּעְיָא לִי דְּאַף עַל גַּב דְּאִכָּא לְמֵימַר זוּזֵי אַנְסוּהָ דְּאָמֵינָא כְּמַאן דְּקָא מָחוּ לַהּ מְאָה עֻכְלֵי בְּעֻכְלָא מוֹחֶלֶת מִבַּעְיָא
אָמַר רָבָא פְּשִׁיטָא לִי מוֹכֶרֶת כְּתֻבָּתָהּ לַאֲחֵרִים יֵשׁ לָהּ כְּתֻבַּת בְּנִין דִּכְרִין מַאי טַעְמָא זוּזֵי אַנְסוּהָ מוֹחֶלֶת כְּתֻבָּתָהּ לְבַעְלָהּ אֵין לָהּ כְּתֻבַּת בְּנִין דִּכְרִין מַאי טַעְמָא אַחוֹלֵי אַחֵלְתַּהּ
בָּעֵי רָבָא מוֹכֶרֶת כְּתֻבָּתָהּ לְבַעְלָהּ כְּמוֹכֶרֶת לַאֲחֵרִים דָּמֵי אוֹ כְּמוֹחֶלֶת לְבַעְלָהּ דָּמֵי בָּתַר דְּבַעְיַאּ הֲדַר פַּשְׁטַהּ מוֹכֶרֶת כְּתֻבָּה לְבַעְלָהּ כְּמוֹכֶרֶת לַאֲחֵרִים דָּמֵי
מֵתִיב רַב אִידִי בַּר אָבִין מֵתָה אֵין יוֹרְשִׁין שֶׁל זֶה וְאֵין יוֹרְשִׁין שֶׁל זֶה יוֹרְשִׁין כְּתֻבָּתָהּ וְהָוֵינַן בַּהּ כְּתֻבָּתָהּ מַאי עֲבִידְתַּהּ
וְאָמַר רַב פָּפָּא כְּתֻבַּת בְּנִין דִּכְרִין וְאַמַּאי הָכָא נָמֵי לֵימָא יֵצֶר אַנְסַהּ
הָתָם קְנָסָא הוּא דְּקַנְסוּהָ רַבָּנַן
יָתֵב רָבִין בַּר חֲנִינָא קַמֵּהּ דְּרַב חִסְדָּא וְיָתֵב וְקָאָמַר מִשְּׁמֵהּ דְּרַבִּי אֶלְעָזָר מוֹחֶלֶת כְּתֻבָּתָהּ לְבַעְלָהּ אֵין לָהּ מְזוֹנוֹת אֲמַר לֵהּ אִי לָאו דְּקָאָמְרַתְּ לִי מִשְּׁמֵהּ דְּגַבְרָא רַבָּא הֲוָה אָמֵינָא לָךְ מֵשִׁיב רָעָה תַּחַת טוֹבָה לֹא תָמוּשׁ רָעָה מִבֵּיתוֹ
יָתֵב רַב נַחְמָן וְעֻלָּא וַאֲבִימִי בַּר רַב פַּפֵּי וְיָתֵב רַב חִיָּא בַּר אַמֵּי גַּבַּיְהוּ אֲתָא הָהוּא גַּבְרָא דִּשְׁכִיבָא אֲרוּסָתוֹ אָמְרִי לֵהּ זִיל קְבַר אוֹ הַב לָהּ כְּתֻבְּתַהּ אֲמַר לְהוּ רַב חִיָּא תְּנֵינָא אִשְׁתּוֹ אֲרוּסָה לֹא אוֹנֵן וְלֹא מִטַּמֵּא לַהּ וְכֵן הִיא לֹא אוֹנֶנֶת וְלֹא מִטַּמְּאָה לוֹ מֵתָה אֵינוֹ יוֹרְשָׁהּ מֵת הוּא גּוֹבָה כְּתֻבָּתָהּ
טַעְמָא דְּמֵת הוּא הָא מֵתָה הִיא אֵין לָהּ כְּתֻבָּה מַאי טַעְמָא אָמַר רַב הוֹשַׁעְיָא שֶׁאֵין אֲנִי קוֹרֵא בָּהּ לִכְשֶׁתִּנָּשְׂאִי לְאַחֵר תִּטְּלִי מַה שֶּׁכָּתוּב לִיכִי
כִּי אֲתָא רָבִין אָמַר רֵישׁ לָקִישׁ אֲרוּסָה שֶׁמֵּתָה אֵין לָהּ כְּתֻבָּה אֲמַר לְהוּ אַבָּיֵי זִילוּ אֱמַרוּ לֵהּ

 *** דף נג: *** 

שְׁקִילָא טֵיבוּתָךְ שַׁדְיָא אַחִזְרֵי כְּבָר תַּרְגְּמַהּ רַב הוֹשַׁעְיָא לִשְׁמַעְתֵּהּ בְּבָבֶל
בְּנָן נֻקְבָן דְּיִהְוְיָן לִיכִי מִנַּאי וְכוּ' רַב תָּנֵי עַד דְּתִלַּקְחָן לְגֻבְרִין וְלֵוִי תָּנֵי עַד דְּתִבְגְּרָן לְרַב אַף עַל גַּב דִּבְגַר וְלֵוִי אַף עַל גַּב דְּאִנְּסִיב
אֶלָּא בְּגַר וְלָא אִנְּסִיב אִנְּסִיב וְלָא בְּגַר דְּכֻלֵּי עָלְמָא לָא פְּלִיגִי כִּי פְּלִיגִי בַּאֲרוּסָה וְלָא בְּגַר וְכֵן תָּנֵי לֵוִי בְּמַתְנִיתֵהּ עַד דְּתִבְגְּרָן וְיִמְטֵי זִמְנֵיהוֹן דְּאִנַּסְבָן תַּרְתֵּי אֶלָּא אוֹ תִּבְגְּרָן אוֹ יִמְטֵי זִמְנֵיהוֹן לְאִתְנַסְבָא
כְּתַנָּאֵי עַד מָתַי הַבַּת נִזּוֹנֶת עַד שֶׁתֵּאָרֵס מִשּׁוּם רַבִּי אֶלְעָזָר אָמְרוּ עַד שֶׁתִּבְגַּר תָּנֵי רַב יוֹסֵף עַד דִּיהֶוְיָן אִבַּעְיָא לְהוּ הֲוָיָה דְאֵרוּסִין אוֹ הֲוָיָה דְנִשּׂוּאִין תֵּקוּ
אֲמַר לֵהּ רַב חִסְדָּא לְרַב יוֹסֵף מִי שְׁמִעַ לָךְ מִנֵּהּ דְּרַב יְהוּדָה אֲרוּסָה יֵשׁ לָהּ מְזוֹנוֹת אוֹ אֵין לָהּ מְזוֹנוֹת אֲמַר לֵהּ מִשְׁמָע לָא שְׁמִעַ לִי אֶלָּא מִסְּבָרָא לֵית לַהּ כֵּוָן דְּאֵרְסַהּ לָא נִיחָא לֵהּ דְּתִתְּזִיל
אֲמַר לֵהּ אִם מִשְׁמָע לָא שְׁמִעַ לָךְ מִסְּבָרָא אִית לַהּ כֵּוָן דְּלָא קִים לֵהּ בְּגַוַּהּ לָא שָׁדֵי זוּזֵי בִּכְדִי
וְאִכָּא דְּאָמְרִי אֲמַר לֵהּ מִשְׁמָע לָא שְׁמִעַ לִי מִסְּבָרָא אִית לַהּ כֵּוָן דְּלָא קִים לֵהּ בְּגַוַּהּ לָא שָׁדֵי זוּזֵי בִּכְדִי אֲמַר לֵהּ אִי מִשְׁמָע לָא שְׁמִעַ לָךְ מִסְּבָרָא לֵית לַהּ כֵּוָן דְּאֵירְסַהּ לָא נִיחָא לֵהּ דְּתִתְּזִיל
סִימָן דְּגַבְרֵי שַׂק זְרַף מֵאֲנָה וִיבָמָה שְׁנִיָּה אֲרוּסָה וַאֲנֻסָה
בְּעוֹ מִנֵּהּ מֵרַב שֵׁשֶׁת מְמָאֶנֶת יֵשׁ לָהּ מְזוֹנוֹת אוֹ אֵין לָהּ מְזוֹנוֹת
אֲמַר לְהוּ רַב שֵׁשֶׁת תְּנֵיתוּהָ אַלְמָנָה בְּבֵית אָבִיהָ וּגְרוּשָׁה בְּבֵית אָבִיהָ וְשׁוֹמֶרֶת יָבָם בְּבֵית אָבִיהָ יֵשׁ לָהּ מְזוֹנוֹת רַבִּי יְהוּדָה אוֹמֵר עוֹדָהּ בְּבֵית אָבִיהָ יֵשׁ לָהּ מְזוֹנוֹת אֵינָהּ בְּבֵית אָבִיהָ אֵין לָהּ מְזוֹנוֹת
רַבִּי יְהוּדָה הַיְנוּ תַּנָּא קַמָּא אֶלָּא לָאו מְמָאֶנֶת אִכָּא בֵּינַיְהוּ דְּתַנָּא קַמָּא סָבַר אִית לַהּ וְרַבִּי יְהוּדָה סָבַר לֵית לַהּ
בָּעֵי רֵישׁ לָקִישׁ בַּת יְבָמָהּ יֵשׁ לָהּ מְזוֹנוֹת אוֹ אֵין לָהּ מְזוֹנוֹת
כֵּיוָן דְּאָמַר מָר כְּתֻבָּתָהּ עַל נִכְסֵי בַּעְלָהּ הָרִאשׁוֹן לֵית לַהּ אוֹ דִלְמָא כֵּוָן דְּאִי לֵית לַהּ מֵרִאשׁוֹן תַּקִּינוּ לַהּ רַבָּנַן מִשֵּׁנִי אִית לַהּ תֵּקוּ
בָּעֵי רַבִּי אֶלְעָזָר בַּת שְׁנִיָּה יֵשׁ לָהּ מְזוֹנוֹת אוֹ אֵין לָהּ מְזוֹנוֹת

 *** דף נד. *** 

כֵּוָן דְּלֵית לַהּ כְּתֻבָּה לֵית לַהּ מְזוֹנֵי אוֹ דִלְמָא אִמַּהּ דַּעֲבַדָא אִסּוּרָא קַנְסוּהָ רַבָּנַן אִיהִי דְּלָא עֲבַדָא אִסּוּרָא לָא קַנְסוּהָ רַבָּנַן תֵּקוּ
בָּעֵי רָבָא בַּת אֲרוּסָה יֵשׁ לָהּ מְזוֹנוֹת אוֹ אֵין לָהּ מְזוֹנוֹת כֵּוָן דְּאִית לַהּ כְּתֻבָּה אִית לַהּ אוֹ דִלְמָא כֵּיוָן דְּלָא תַּקִּינוּ רַבָּנַן כְּתֻבָּה עַד שְׁעַת נִשּׂוּאִין לֵית לַהּ תֵּקוּ
בָּעֵי רַב פָּפָּא בַּת אֲנוּסָה יֵשׁ לָהּ מְזוֹנוֹת אוֹ אֵין לָהּ מְזוֹנוֹת אַלִּבָּא דְּרַבִּי יוֹסֵי בְּרַבִּי יְהוּדָה לָא תִּבְּעֵי לָךְ דְּאָמַר יֵשׁ לָהּ כְּתֻבָּה מָנֶה
כִּי תִּבְּעֵי לָךְ אַלִּבָּא דְּרַבָּנַן דְּאָמְרִי יָצָא כֶּסֶף קְנָסָהּ בִּכְתֻבָּתָהּ מַאי
כֵּוָן דְּלֵית לַהּ כְּתֻבָּה לֵית לַהּ מְזוֹנֵי אוֹ דִלְמָא כְּתֻבָּה טַעְמָא מַאי כְּדֵי שֶׁלֹּא תְּהֵא קַלָּה בְּעֵינָיו לְהוֹצִיאָהּ וְהָא לָא מָצֵי מַפֵּק לַהּ תֵּקוּ
אַתְּ תְּהֵא יָתְבָא בְּבֵיתִי וְכוּ' תָּנֵי רַב יוֹסֵף בְּבֵיתִי וְלָא בְּבִקְתִּי אֲבָל מְזוֹנֵי אִית לַהּ מָר בַּר רַב אָשֵׁי אָמַר אֲפִלּוּ מְזוֹנֵי נָמֵי לֵית לַהּ וְלֵית הִלְכְתָא כְּמָר בַּר רַב אָשֵׁי
אָמַר רַב נַחְמָן אָמַר שְׁמוּאֵל תְּבָעוּהָ לְהִנָּשֵׂא וְנִתְפַּיְּסָה אֵין לָהּ מְזוֹנוֹת הָא לֹא נִתְפַּיְּסָה יֵשׁ לָהּ מְזוֹנוֹת אָמַר רַב עָנָן לְדִידִי מִפָּרְשָׁא לִי מִנֵּהּ דְּמָר שְׁמוּאֵל אָמְרָה מֵחֲמַת פְּלוֹנִי בַּעְלִי יֵשׁ לָהּ מְזוֹנוֹת מֵחֲמַת בְּנֵי אָדָם שֶׁאֵינָן מְהֻגָּנִין לָהּ אֵין לָהּ מְזוֹנוֹת
אָמַר רַב חִסְדָּא זִנְּתָה אֵין לָהּ מְזוֹנוֹת אָמַר רַב יוֹסֵף כִּחֲלָה וּפִרְכְּסָה אֵין לָהּ מְזוֹנוֹת
מַאן דְּאָמַר זִנְּתָה כׇּל שֶׁכֵּן כִּחֲלָה וּפִרְכְּסָה מַאן דְּאָמַר כִּחֲלָה וּפִרְכְּסָה אֲבָל זִנְּתָה אִית לַהּ מַאי טַעְמָא יֵצֶר אַנְסַהּ
וְלֵית הִלְכְתָא כְּכֹל הָנֵי שְׁמַעְתָּתָא אֶלָּא כִּי הָא דְּאָמַר רַב יְהוּדָה אָמַר שְׁמוּאֵל הַתּוֹבַעַת כְּתֻבָּתָהּ בְּבֵית דִּין אֵין לָהּ מְזוֹנוֹת
וְלָא וְהָתַנְיָא מָכְרָה כְּתֻבָּתָהּ וּמִשְׁכְּנָה כְּתֻבָּתָהּ עָשְׂתָה כְּתֻבָּתָהּ אַפּוֹתֵיקֵי לְאַחֵר אֵין לָהּ מְזוֹנוֹת הָנֵי אִין אֲבָל תּוֹבַעַת לָא
הָנֵי בֵּין בְּבֵית דִּין בֵּין שֶׁלֹּא בְּבֵית דִּין תּוֹבַעַת בְּבֵית דִּין אִין שֶׁלֹּא בְּבֵית דִּין לָא
וְכָךְ הָיוּ אַנְשֵׁי יְרוּשָׁלַיִם וְכוּ' אִתְּמַר רַב אָמַר הֲלָכָה כְּאַנְשֵׁי יְהוּדָה וּשְׁמוּאֵל אָמַר הֲלָכָה כְּאַנְשֵׁי גָלִיל
בָּבֶל וְכֹל פַּרְוָדֶהָא נְהוּג כְּרַב נְהַרְדְּעָא וְכֹל פַּרְוָדֶהָא נְהוּג כִּשְׁמוּאֵל הָהִיא בַּת מָחוֹזָא דַּהֲוָת נְסִיבָא לִנְהַרְדְּעָא אֲתוֹ לְקַמֵּהּ דְּרַב נַחְמָן שַׁמְעַהּ לְקָלַהּ דְּבַת מָחוֹזָא הִיא
אֲמַר לְהוּ בָּבֶל וְכׇל פַּרְוָדֶהָא נְהוּג כְּרַב אֲמַרוּ לֵהּ וְהָא לִנְהַרְדְּעָא נְסִיבָא אֲמַר לְהוּ אִי הָכִי נְהַרְדְּעָא וְכׇל פַּרְוָדֶהָא נְהוּג כִּשְׁמוּאֵל וְעַד הֵיכָא נְהַרְדְּעָא עַד הֵיכָא דְּסָגֵי קַבָּא דִנְהַרְדְּעָא
אִתְּמַר אַלְמָנָה רַב אָמַר שָׁמִין מַה שֶּׁעָלֶיהָ וּשְׁמוּאֵל אָמַר אֵין שָׁמִין מַה שֶּׁעָלֶיהָ אָמַר רַב חִיָּא בַּר אָבִין וְחִלּוּפָהּ בְּלָקִיט
רַב כָּהֲנָא מַתְנֵי וְכֵן בְּלָקִיט וּמַנַּח בַּהּ סִימָנָא יַתְמָא וְאַרְמַלְתָּא שְׁלַח וּפוֹק
אָמַר רַב נַחְמָן אַף עַל גַּב דִּתְנַן בְּמַתְנִיתִין כְּוָתֵהּ דִּשְׁמוּאֵל הִלְכְתָא כְּוָתֵהּ דְּרַב דִּתְנַן אֶחָד הַמַּקְדִּישׁ נְכָסָיו וְאֶחָד הַמַּעֲרִיךְ אֶת עַצְמוֹ אֵין לוֹ לֹא בִּכְסוּת אִשְׁתּוֹ וְלֹא בִּכְסוּת בָּנָיו וְלֹא בְּצֶבַע שֶׁצָּבַע לִשְׁמָן וְלֹא בְּסַנְדָּלִים חֲדָשִׁים שֶׁלָּקַח לִשְׁמָן
אֲמַר לֵהּ רָבָא לְרַב נַחְמָן וְכִי מֵאַחַר דִּתְנַן מַתְנִיתִין כְּוָתֵהּ דִּשְׁמוּאֵל אַמַּאי הִלְכְתָא כְּוָתֵהּ דְּרַב אֲמַר לֵהּ לִכְאוֹרָה כִּשְׁמוּאֵל רְהִיטָא כִּי מְעַיְּנַתְּ בָּהּ הִלְכְתָא כְּוָתֵהּ דְּרַב
מַאי טַעְמָא כִּי אַקְנִי לַהּ אַדַּעְתָּא לְמֵקַם קַמֵּהּ אַדַּעְתָּא לְמִשְׁקַל וּלְמִפַּק לָא אַקְנִי לַהּ
כַּלְּתָא דְּבֵי בַּר אֶלְיָשִׁיב הֲוָה קָא תָּבְעָה כְּתֻבְּתַהּ מִיַּתְמֵי הֲוָה קָא מַמְטְיָא לְהוּ לְבֵי דִינָא אָמְרִי זִילָא לַן מִלְּתָא דְּתֵיזְלִי הָכִי אֲזַלָא לְבֵשְׁתִּינְהוּ וְאִכַּסִּתִינְהוּ לְכוּלֵּהּ מָנָא אֲתוֹ לְקַמֵּהּ דְּרָבִנָא אֲמַר לְהוּ הִלְכְתָא כְּוָתֵהּ דְּרַב דְּאָמַר אַלְמָנָה שָׁמִין מַה שֶּׁעָלֶיהָ
הָהוּא דַּאֲמַר לְהוּ נְדוּנְיָא לִבְרַת זַל נְדוּנְיָא אָמַר רַב אִידִי בַּר אָבִין פֻּרְנָא לְיַתְמֵי
הָהוּא דַּאֲמַר לְהוּ

 *** דף נד: *** 

אַרְבַּע מְאָה זוּזֵי מִן חַמְרָא לִבְרַת אִיַּקַּר חַמְרָא אָמַר רַב יוֹסֵף רַוְחָא לְיַתְמֵי
קָרִיבֵהּ דְּרַבִּי יוֹחָנָן הֲוָה לְהוּ אִתַּת אַבָּא דַּהֲוָה קָמַפְסְדָה מְזוֹנֵי אֲתוֹ לְקַמֵּהּ דְּרַבִּי יוֹחָנָן אֲמַר לְהוּ אֵזִילוּ וֶאֱמַרוּ לֵהּ לַאֲבוּכוֹן דִּנְיַחֵד לַהּ אַרְעָא לִמְזוֹנַהּ
אֲתוֹ לְקַמֵּהּ דְּרֵישׁ לָקִישׁ אֲמַר לְהוּ כׇּל שֶׁכֵּן שֶׁרִבָּה לָהּ מְזוֹנוֹת אֲמַרוּ לֵהּ וְהָא רַבִּי יוֹחָנָן לָא אָמַר הָכִי אֲמַר לְהוּ זִילוּ הַבוּ לַהּ וְאִי לָא מַפֵּקְנָא לְכוּ רַבִּי יוֹחָנָן מֵאֻנַּיְכוּ אֲתוֹ לְקַמֵּהּ דְּרַבִּי יוֹחָנָן אֲמַר לְהוּ מָה אֶעֱשֶׂה שֶׁכְּנֶגְדִּי חָלוּק עָלַי
אָמַר רַבִּי אֲבָהוּ לְדִידִי מִפָּרְשָׁא לִי מִנֵּהּ דְּרַבִּי יוֹחָנָן אָמַר לִמְזוֹנוֹת רִבָּה לָהּ מְזוֹנוֹת אָמַר בִּמְזוֹנוֹת קָצַץ לָהּ מְזוֹנוֹת
הֲדַרַן עֲלָךְ נַעֲרָה
מַתְנִי' אַף עַל פִּי שֶׁאָמְרוּ בְּתוּלָה גּוֹבָה מָאתַיִם וְאַלְמָנָה מָנֶה אִם רָצָה לְהוֹסִיף אֲפִלּוּ מֵאָה מָנֶה יוֹסִף נִתְאַרְמְלָה אוֹ נִתְגָּרְשָׁה בֵּין מִן הָאֵרוּסִין בֵּין מִן הַנִּשּׂוּאִין גּוֹבֶה אֶת הַכֹּל רַבִּי אֶלְעָזָר בֶּן עֲזַרְיָה אוֹמֵר מִן הַנִּשּׂוּאִין גּוֹבָה אֶת הַכֹּל מִן הָאֵרוּסִין בְּתוּלָה גּוֹבָה מָאתַיִם וְאַלְמָנָה מָנֶה שֶׁלֹּא כָּתַב לָהּ אֶלָּא עַל מְנָת לְכׇנְסָהּ
רַבִּי יְהוּדָה אוֹמֵר אִם רָצָה כּוֹתֵב לִבְתוּלָה שְׁטָר שֶׁל מָאתַיִם וְהִיא כּוֹתֶבֶת הִתְקַבַּלְתִּי מִמְּךָ מָנֶה וּלְאַלְמָנָה מָנֶה וְהִיא כּוֹתֶבֶת הִתְקַבַּלְתִּי מִמְּךָ חֲמִשִּׁים זוּז רַבִּי מֵאִיר אוֹמֵר כׇּל הַפּוֹחֵת לִבְתוּלָה מִמָּאתַיִם וּלְאַלְמָנָה מִמָּנֶה הֲרֵי זוֹ בְּעִילַת זְנוּת
גְּמָ' פְּשִׁיטָא מַהוּ דְּתֵימָא קִצּוּתָא עֲבַדוּ רַבָּנַן שֶׁלֹּא לְבַיֵּשׁ אֶת מִי שֶׁאֵין לוֹ קָא מַשְׁמַע לַן
אִם רָצָה לְהוֹסִיף כּוּ' רָצָה לִכְתֹּב לָהּ לָא קָתָנֵי אֶלָּא רָצָה לְהוֹסִיף מְסַיַּע לֵהּ לְרַבִּי אַיְבוּ אָמַר רַבִּי יַנַּאי דְּאָמַר רַבִּי אַיְבוּ אָמַר רַבִּי יַנַּאי תְּנַאי כְּתֻבָּה כִּכְתֻבָּה דָּמֵי
נָפְקָא מִנַּהּ לְמוֹכֶרֶת וּלְמוֹחֶלֶת לְמוֹרֶדֶת
וּלְפוֹגֶמֶת לְתוֹבַעַת וּלְעוֹבֶרֶת עַל דָּת

 *** דף נה. *** 

לְשֶׁבַח לִשְׁבוּעָה וְלִשְׁבִיעִית
וּלְכוֹתֵב כׇּל נְכָסָיו לְבָנָיו לִגְבּוֹת מִן הַקַּרְקַע וּמִן הַזִּבּוּרִית וְכׇל זְמַן שֶׁהִיא בְּבֵית אָבִיהָ וְלִכְתֻבַּת בְּנִין דִּכְרִין
אִתְּמַר כְּתֻבַּת בְּנִין דִּכְרִין פֻּמְבְּדִיתָא אָמְרִי לָא טָרְפָא מִמְּשַׁעְבְּדִי יִרְתוּן תְּנַן
בְּנֵי מָתָא מַחְסֵיָא אָמְרִי טָרְפָא מִמְּשַׁעְבְּדִי יִסְּבוּן תְּנַן וְהִלְכְתָא לָא טָרְפָא מִמְּשַׁעְבְּדִי יִרְתוּן תְּנַן
מִטַּלְטְלִי וְאִיתַנְהוּ בְּעֵינַיְהוּ בְּלָא שְׁבוּעָה
לֵיתַנְהוּ בְּעֵינַיְהוּ פֻּמְבְּדִיתָא אָמְרִי בְּלֹא שְׁבוּעָה בְּנֵי מָתָא מַחְסֵיָא אָמְרִי בִּשְׁבוּעָה וְהִלְכְתָא בְּלֹא שְׁבוּעָה
יַחֵד לַהּ אַרְעָא בְּאַרְבְּעָה מִצְרָנֶהָא בְּלָא שְׁבוּעָה בְּחַד מִצְרָא פֻּמְבְּדִיתָא אָמְרִי בְּלָא שְׁבוּעָה בְּנֵי מָתָא מַחְסֵיָא אָמְרִי בִּשְׁבוּעָה וְהִלְכְתָא בְּלָא שְׁבוּעָה
אָמַר לְעֵדִים כִּתְבוּ וְחִתְמוּ וְהַבוּ לֵהּ קְנוֹ מִנֵּהּ לָא צְרִיךְ אִמְּלוֹכֵי בֵּהּ לָא קְנוֹ מִנֵּהּ פֻּמְבְּדִיתָא אָמְרִי לָא צְרִיךְ אִמְּלוֹכֵי בֵּהּ בְּנֵי מָתָא מַחְסֵיָא אָמְרִי צְרִיךְ אִמְּלוֹכֵי בֵּהּ וְהִלְכְתָא צְרִיךְ אִמְּלוֹכֵי בֵּהּ
רַבִּי אֶלְעָזָר בֶּן עֲזַרְיָה וְכוּ' אִתְּמַר רַב וְרַבִּי נָתָן חַד אָמַר הֲלָכָה כְּרַבִּי אֶלְעָזָר בֶּן עֲזַרְיָה וְחַד אָמַר אֵין הֲלָכָה כְּרַבִּי אֶלְעָזָר בֶּן עֲזַרְיָה
תִּסְתַּיֵּם דְּרַבִּי נָתָן הוּא דְּאָמַר הֲלָכָה כְּרַבִּי אֶלְעָזָר בֶּן עֲזַרְיָה דְּשָׁמְעִינַן לֵהּ לְרַבִּי נָתָן דְּאָזֵל בָּתַר אֻמְדָּנָא דְּאָמַר רַבִּי נָתָן הֲלָכָה כְּרַבִּי שִׁמְעוֹן שֵׁזוּרִי בִּמְסֻכָּן

 *** דף נה: *** 

וּבִתְרוּמַת מַעֲשֵׂר שֶׁל דְּמַאי
וְרַב לָא אָזֵל בָּתַר אֻמְדָּנָא וְהָא אִתְּמַר מַתְּנַת שְׁכִיב מְרַע שֶׁכָּתוּב בָּהּ קִנְיָן בְּבֵי רַב מִשְּׁמֵהּ דְּרַב אָמְרִי אַרְכְּבֵהּ אַתְּרֵי רִכְשֵׁי וּשְׁמוּאֵל אָמַר לָא יָדַעְנָא מַאי אֵדוּן בַּהּ
בְּבֵי רַב מִשְּׁמֵהּ דְּרַב אָמְרִי אַרְכְּבֵהּ אַתְּרֵי רִכְשֵׁי הֲרֵי הִיא כְּמַתְּנַת בָּרִיא וַהֲרֵי הִיא כְּמַתְּנַת שְׁכִיב מְרַע
הֲרֵי הִיא כְּמַתְּנַת בָּרִיא דְּאִם עָמַד אֵינוֹ יָכוֹל לַחֲזוֹר בּוֹ הֲרֵי הִיא כְּמַתְּנַת שְׁכִיב מְרַע שֶׁאִם אָמַר הַלְוָאָתִי לִפְלוֹנִי הַלְוָאָתוֹ לִפְלוֹנִי
וּשְׁמוּאֵל אָמַר לָא יָדַעְנָא מַאי אֵדוּן בַּהּ שֶׁמָּא לֹא גָּמַר לְהַקְנוֹתוֹ אֶלָּא בִּשְׁטָר וְאֵין שְׁטָר לְאַחַר מִיתָה

 *** דף נו. *** 

אֶלָּא תַּרְוַיְהוּ אָזְלִי בָּתַר אֻמְדָּנָא
מַאן דְּאָמַר הֲלָכָה שַׁפִּיר מַאן דְּאָמַר אֵין הֲלָכָה הָכָא נָמֵי אֻמְדַּן דַּעְתָּא הוּא מִשּׁוּם אִקָּרוֹבֵי דַּעְתָּא הוּא וְהָא אִקָּרַבָא לֵהּ דַּעְתָּא
יָתֵב רַב חֲנִינָא קַמֵּהּ דְּרַבִּי יַנַּאי וְקָאָמַר הֲלָכָה כְּרַבִּי אֶלְעָזָר בֶּן עֲזַרְיָה אֲמַר לֵהּ פּוֹק קְרִי קְרָאָךְ לְבָרָא אֵין הֲלָכָה כְּרַבִּי אֶלְעָזָר בֶּן עֲזַרְיָה
אָמַר רַב יִצְחָק בַּר אַבְדִּימִי מִשּׁוּם רַבֵּנוּ הֲלָכָה כְּרַבִּי אֶלְעָזָר בֶּן עֲזַרְיָה אָמַר רַב נַחְמָן אָמַר שְׁמוּאֵל הֲלָכָה כְּרַבִּי אֶלְעָזָר בֶּן עֲזַרְיָה
וְרַב נַחְמָן דִּידֵהּ אָמַר אֵין הֲלָכָה כְּרַבִּי אֶלְעָזָר בֶּן עֲזַרְיָה וּנְהַרְדָּעֵי מִשְּׁמֵהּ דְּרַב נַחְמָן אָמְרִי הֲלָכָה כְּרַבִּי אֶלְעָזָר בֶּן עֲזַרְיָה וְאַף עַל גַּב דְּלָט רַב נַחְמָן וְאָמַר כֹּל דַּיָּנָא דְּדָאֵן כְּרַבִּי אֶלְעָזָר בֶּן עֲזַרְיָה הָכִי וְהָכִי תֶּהְוֵי אֲפִלּוּ הָכִי הֲלָכָה כְּרַבִּי אֶלְעָזָר בֶּן עֲזַרְיָה וַהֲלָכָה לְמַעֲשֶׂה כְּרַבִּי אֶלְעָזָר בֶּן עֲזַרְיָה
בָּעֵי רָבִין נִכְנְסָה לְחֻפָּה וְלֹא נִבְעֲלָה מַהוּ חִבַּת חֻפָּה קוֹנָה אוֹ חִבַּת בִּיאָה קוֹנָה
תָּא שְׁמַע דְּתָנֵי רַב יוֹסֵף שֶׁלֹּא כָּתַב לָהּ אֶלָּא עַל חִבַּת לַיְלָה הָרִאשׁוֹן אִי אָמְרַתְּ בִּשְׁלָמָא חִבַּת חֻפָּה קוֹנָה הַיְנוּ דְּאָמַר לַיְלָה הָרִאשׁוֹן אֶלָּא אִי אָמְרַתְּ חִבַּת בִּיאָה קוֹנָה בִּיאָה בְּלַיְלָה הָרִאשׁוֹן אִיתַהּ מִכָּאן וְאֵילָךְ לֵיתַהּ
וְאֶלָּא מַאי חֻפָּה חֻפָּה בְּלֵילְיָא אִיתַהּ בִּימָמָא לֵיתַהּ וּלְטַעְמָךְ בִּיאָה בְּלֵילְיָא אִיתַהּ בִּימָמָא לֵיתַהּ הָא אָמַר רָבָא אִם הָיָה בְּבַיִת אָפֵל מֻתָּר הָא לָא קַשְׁיָא אֹרַח אַרְעָא קָא מַשְׁמַע לַן דְּבִיאָה בַּלַּיְלָה
אֶלָּא חֻפָּה קַשְׁיָא חֻפָּה נָמֵי לָא קַשְׁיָא כֵּיוָן דִּסְתַם חֻפָּה לְבִיאָה קָיְמָא אֹרַח אַרְעָא קָא מַשְׁמַע לַן דְּבַלַּיְלָה
בָּעֵי רַב אָשֵׁי נִכְנְסָה לְחֻפָּה וּפֵרְסָה נִדָּה מַהוּ אִם תִּמְצֵי לוֹמַר חִבַּת חֻפָּה קוֹנָה חֻפָּה דְּחַזְיָא לְבִיאָה אֲבָל חֻפָּה דְּלָא חַזְיָא לְבִיאָה לָא אוֹ דִלְמָא לָא שְׁנָא תֵּקוּ
רַבִּי יְהוּדָה אוֹמֵר רָצָה כּוֹתֵב לִבְתוּלָה וְכוּ' וְסָבַר רַבִּי יְהוּדָה דְּכוֹתְבִין שׁוֹבָר וְהָתְנַן מִי שֶׁפָּרַע מִקְצָת חוֹבוֹ רַבִּי יְהוּדָה אוֹמֵר יַחְלִיף רַבִּי יוֹסֵי אוֹמֵר יִכְתֹּב לוֹ שׁוֹבָר
אָמַר רַבִּי יִרְמְיָה כְּשֶׁשּׁוֹבַרְתָּהּ מִתּוֹכָהּ
אַבָּיֵי אָמַר אֲפִלּוּ תֵּימָא בְּשֶׁאֵין שׁוֹבַרְתָּהּ מִתּוֹכָהּ בִּשְׁלָמָא הָתָם וַדַּאי פַּרְעֵהּ דִּלְמָא מִרְכַס תָּבַרְתָּא וּמַפֵּק לֵהּ לִשְׁטָרָא וַהֲדַר גָּבֵי זִמְנָא אַחֲרִינָא הָכָא וַדַּאי יְהַב לַהּ מִלְּתָא בְּעָלְמָא הִיא דַּאֲמַרָה לֵהּ אִי נַטְרֵהּ נַטְרֵהּ אִי לָא נַטְרֵהּ אִיהוּ הוּא דְּאַפְסֵד אַנַּפְשֵׁהּ
בִּשְׁלָמָא אַבָּיֵי לָא אָמַר כְּרַבִּי יִרְמְיָה לָא קָתָנֵי שׁוֹבַרְתָּהּ מִתּוֹכָהּ אֶלָּא רַבִּי יִרְמְיָה מַאי טַעְמָא לָא אָמַר כְּאַבַּיֵּי גְּזֵרָה שׁוֹבָר דְּהָכָא אַטּוּ שׁוֹבָר דְּעָלְמָא
טַעְמָא דְּכָתְבָה לֵהּ אֲבָל עַל פֶּה לָא אַמַּאי דָּבָר שֶׁבְּמָמוֹן הוּא וְשָׁמְעִינַן לֵהּ לְרַבִּי יְהוּדָה דְּאָמַר דָּבָר שֶׁבְּמָמוֹן תְּנָאוֹ קַיָּם
דְּתַנְיָא הָאוֹמֵר לְאִשָּׁה הֲרֵי אַתְּ מְקֻדֶּשֶׁת לִי עַל מְנָת שֶׁאֵין לִיךְ עָלַי שְׁאֵר כְּסוּת וְעוֹנָה הֲרֵי זוֹ מְקֻדֶּשֶׁת וּתְנָאוֹ בָּטֵל דִּבְרֵי רַבִּי מֵאִיר רַבִּי יְהוּדָה אוֹמֵר בְּדָבָר שֶׁבְּמָמוֹן תְּנָאוֹ קַיָּם
קָסָבַר רַבִּי יְהוּדָה כְּתֻבָּה דְּרַבָּנַן וַחֲכָמִים עָשׂוּ חִזּוּק לְדִבְרֵיהֶם יוֹתֵר מִשֶּׁל תּוֹרָה
הֲרֵי פֵּרוֹת דְּרַבָּנַן וְלָא עֲבַדוּ לְהוּ רַבָּנַן חִזּוּק דִּתְנַן רַבִּי יְהוּדָה אוֹמֵר לְעוֹלָם הוּא אוֹכֵל פֵּרֵי פֵרוֹת עַד שֶׁיִּכְתֹּב לָהּ דִּין וּדְבָרִים אֵין לִי בִּנְכָסַיִךְ וּבְפֵרוֹתֵיהֶן וּבְפֵרוֹת פֵּרוֹתֵיהֶן עַד עוֹלָם

 *** דף נו: *** 

וְקַיְמָא לַן מַאי כּוֹתֵב אוֹמֵר
אָמַר אַבָּיֵי לַכֹּל יֵשׁ כְּתֻבָּה וְלֹא לַכֹּל יֵשׁ פֵּרוֹת מִלְּתָא דִּשְׁכִיחָא עֲבַדוּ בַּהּ רַבָּנַן חִזּוּק מִלְּתָא דְלָא שְׁכִיחָא לָא עֲבַדוּ בַּהּ רַבָּנַן חִזּוּק
הֲרֵי חַמָּרִים דִּשְׁכִיחִי וְלָא עֲבַדוּ לַהּ רַבָּנַן חִזּוּק
דִּתְנַן הַחַמָּרִין שֶׁנִּכְנְסוּ לָעִיר וְאָמַר אֶחָד מֵהֶן שֶׁלִּי חָדָשׁ וְשֶׁל חֲבֵרִי יָשָׁן שֶׁלִּי אֵינוֹ מְתֻקָּן וְשֶׁל חֲבֵרִי מְתֻקָּן אֵין נֶאֱמָנִים רַבִּי יְהוּדָה אוֹמֵר נֶאֱמָנִים
אָמַר אַבָּיֵי וַדַּאי דְּדִבְרֵיהֶם עֲבַדוּ רַבָּנַן חִזּוּק סָפֵק דְּדִבְרֵיהֶם לָא עֲבַדוּ רַבָּנַן חִזּוּק רָבָא אָמַר בִּדְמַאי הֵקֵלּוּ
רַבִּי מֵאִיר אוֹמֵר כׇּל הַפּוֹחֵת וְכוּ' כׇּל הַפּוֹחֵת אֲפִלּוּ בִּתְנָאָה אַלְמָא קָסָבַר תְּנָאוֹ בָּטֵל וְאִית לַהּ וְכֵיוָן דְּאָמַר לַהּ לֵית לִיךְ אֶלָּא מָנֶה לָא סָמְכָא דַּעְתַּהּ וְהָוְיָא לַהּ בְּעִילָתוֹ בְּעִילַת זְנוּת
וְהָא שָׁמְעִינַן לֵהּ לְרַבִּי מֵאִיר דְּאָמַר כׇּל הַמַּתְנֶה עַל מַה שֶּׁכָּתוּב בַּתּוֹרָה תְּנָאוֹ בָּטֵל הָא בִּדְרַבָּנַן תְּנָאוֹ קַיָּם קָסָבַר רַבִּי מֵאִיר כְּתֻבָּה דְּאוֹרָיְתָא
תַּנְיָא רַבִּי מֵאִיר אוֹמֵר כׇּל הַפּוֹחֵת לִבְתוּלָה מִמָּאתַיִם וּלְאַלְמָנָה מִמָּנֶה הֲרֵי זוֹ בְּעִילַת זְנוּת רַבִּי יוֹסֵי אוֹמֵר רַשַּׁאי רַבִּי יְהוּדָה אוֹמֵר רָצָה כּוֹתֵב לִבְתוּלָה שְׁטָר שֶׁל מָאתַיִם וְהִיא כּוֹתֶבֶת לוֹ הִתְקַבַּלְתִּי מִמְּךָ מָנֶה וּלְאַלְמָנָה מָנֶה וְהִיא כּוֹתֶבֶת לוֹ הִתְקַבַּלְתִּי מִמְּךָ חֲמִשִּׁים זוּז
וְסָבַר רַבִּי יוֹסֵי רַשַּׁאי וּרְמִינְהִי אֵין עוֹשִׂין כְּתֻבַּת אִשָּׁה מִטַּלְטְלִין מִפְּנֵי תִּקּוּן הָעוֹלָם אָמַר רַבִּי יוֹסֵי וְכִי מָה תִּקּוּן הָעוֹלָם יֵשׁ בְּזוֹ וַהֲלֹא אֵין קְצוּבִין וּפוֹחֲתִין
תַּנָּא קַמָּא נָמֵי אֵין עוֹשִׂין קָאָמַר אֶלָּא לָאו הָכִי קָאָמַר בַּמֶּה דְּבָרִים אֲמוּרִים בְּשֶׁלֹּא קִבֵּל עָלָיו אַחְרָיוּת אֲבָל קִבֵּל עָלָיו אַחְרָיוּת עוֹשִׂין וַאֲתָא רַבִּי יוֹסֵי לְמֵימַר כִּי קִבֵּל עָלָיו אַחְרָיוּת אַמַּאי עוֹשִׂין וַהֲלֹא אֵין קְצוּבִין וּפוֹחֲתִין
הַשְׁתָּא וּמָה הָתָם דְּדִלְמָא פָּחֲתִי חָיֵשׁ רַבִּי יוֹסֵי הָכָא דְּוַדַּאי קָא פָּחֲתָה לֹא כׇּל שֶׁכֵּן הָכִי הַשְׁתָּא הָתָם לָא יָדְעָה דְּתַחֵל הָכָא יָדְעָה וְקָא מָחֲלָה
אֲחָתֵהּ דְּרָמֵי בַּר חָמָא הֲוָת נְסִיבָא לְרַב אַוְיָא

 *** דף נז. *** 

אִרְכַס כְּתֻבְּתַהּ אֲתוֹ לְקַמֵּהּ דְּרַב יוֹסֵף אֲמַר לְהוּ הָכִי אָמַר רַב יְהוּדָה אָמַר שְׁמוּאֵל זוֹ דִּבְרֵי רַבִּי מֵאִיר
אֲבָל חֲכָמִים אוֹמְרִים מְשַׁהֶא אָדָם אֶת אִשְׁתּוֹ שְׁתַּיִם וְשָׁלֹשׁ שָׁנִים בְּלֹא כְּתֻבָּה אֲמַר לֵהּ אַבָּיֵי וְהָא אָמַר רַב נַחְמָן אָמַר שְׁמוּאֵל הֲלָכָה כְּרַבִּי מֵאִיר בִּגְזֵרוֹתָיו אִי הָכִי זִיל כְּתוֹב לַהּ
כִּי אֲתָא רַב דִּימִי אָמַר רַבִּי שִׁמְעוֹן בֶּן פַּזִּי אָמַר רַבִּי יְהוֹשֻׁעַ בֶּן לֵוִי מִשּׁוּם בַּר קַפָּרָא מַחְלֹקֶת בַּתְּחִלָּה אֲבָל בַּסּוֹף לְדִבְרֵי הַכֹּל אֵינָהּ מוֹחֶלֶת וְרַבִּי יוֹחָנָן אָמַר בֵּין בָּזוֹ וּבֵין בָּזוֹ מַחְלֹקֶת אָמַר רַבִּי אֲבָהוּ לְדִידִי מִפָּרְשָׁא לִי מִנֵּהּ דְּרַבִּי יוֹחָנָן דַּאֲנָא וְרַבִּי יְהוֹשֻׁעַ בֶּן לֵוִי לָא פְּלִיגִינַן אַהֲדָדֵי
מַאי בַּתְּחִלָּה דְּקָאָמַר רַבִּי יְהוֹשֻׁעַ בֶּן לֵוִי תְּחִלַּת חֻפָּה וּמַאי סוֹף סוֹף בִּיאָה וְכִי קָאָמֵינָא אֲנָא בֵּין בָּזוֹ וּבֵין בָּזוֹ מַחְלֹקֶת תְּחִלַּת חֻפָּה וְסוֹף חֻפָּה דְּהִיא תְּחִלַּת בִּיאָה
כִּי אֲתָא רָבִין אָמַר רַבִּי שִׁמְעוֹן בֶּן פַּזִּי אָמַר רַבִּי יְהוֹשֻׁעַ בֶּן לֵוִי מִשּׁוּם בַּר קַפָּרָא מַחְלֹקֶת לְבַסּוֹף אֲבָל בַּתְּחִלָּה דִּבְרֵי הַכֹּל מוֹחֶלֶת וְרַבִּי יוֹחָנָן אָמַר בֵּין בָּזוֹ וּבֵין בָּזוֹ מַחְלֹקֶת אָמַר רַבִּי אֲבָהוּ לְדִידִי מִפָּרְשָׁא לִי מִנֵּהּ דְּרַבִּי יוֹחָנָן דַּאֲנָא וְרַבִּי יְהוֹשֻׁעַ בֶּן לֵוִי לָא פְּלִיגִינַן אַהֲדָדֵי מַאי לְבַסּוֹף דְּאָמַר רַבִּי יְהוֹשֻׁעַ בֶּן לֵוִי סוֹף חֻפָּה וּמַאי תְּחִלָּה תְּחִלַּת חֻפָּה וְכִי קָאָמֵינָא אֲנָא בֵּין בָּזוֹ בֵּין בָּזוֹ מַחְלֹקֶת תְּחִלַּת בִּיאָה וְסוֹף בִּיאָה
אָמַר רַב פָּפָּא אִי לָאו דְּאָמַר רַבִּי אֲבָהוּ לְדִידִי מִפָּרְשָׁא לִי מִנֵּהּ דְּרַבִּי יוֹחָנָן דַּאֲנָא וְרַבִּי יְהוֹשֻׁעַ בֶּן לֵוִי לָא פְּלִיגִינַן אַהֲדָדֵי הֲוָה אָמֵינָא רַבִּי יוֹחָנָן וְרַבִּי יְהוֹשֻׁעַ בֶּן לֵוִי פְּלִיגִי רַב דִּימִי וְרָבִין לָא פְּלִיגִי
מַאי סוֹף דְּקָאָמַר רָבִין סוֹף חֻפָּה וּמַאי תְּחִלָּה דְּקָאָמַר רַב דִּימִי תְּחִלַּת בִּיאָה
מַאי קָא מַשְׁמַע לַן
הָא קָא מַשְׁמַע לַן דִּפְלִיגִי תְּרֵי אָמוֹרָאֵי אַטַּעְמָא דְנַפְשַׁיְהוּ וְלָא פְּלִיגִי תְּרֵי אָמוֹרָאֵי אַלִּבָּא דְּחַד אָמוֹרָא
מַתְנִי' נוֹתְנִין לַבְּתוּלָה שְׁנֵים עָשָׂר חֹדֶשׁ מִשֶּׁתְּבָעָהּ הַבַּעַל לְפַרְנֵס אֶת עַצְמָהּ וּכְשֵׁם שֶׁנּוֹתְנִין לָאִשָּׁה כָּךְ נוֹתְנִין לָאִישׁ לְפַרְנֵס אֶת עַצְמוֹ וּלְאַלְמָנָה שְׁלֹשִׁים יוֹם הִגִּיעַ זְמַן וְלֹא נִשְּׂאוּ אוֹכְלוֹת מִשֶּׁלּוֹ וְאוֹכְלוֹת בִּתְרוּמָה
רַבִּי טַרְפוֹן אוֹמֵר נוֹתְנִין לָהּ הַכֹּל תְּרוּמָה רַבִּי עֲקִיבָא אוֹמֵר מֶחֱצָה חֻלִּין וּמֶחֱצָה תְּרוּמָה
הַיָּבָם אֵינוֹ מַאֲכִיל בִּתְרוּמָה עָשְׂתָה שִׁשָּׁה חֳדָשִׁים בִּפְנֵי הַבַּעַל וְשִׁשָּׁה חֳדָשִׁים בִּפְנֵי הַיָּבָם וַאֲפִלּוּ כֻּלָּן בִּפְנֵי הַבַּעַל חָסֵר יוֹם אֶחָד בִּפְנֵי הַיָּבָם אוֹ כֻּלָּן בִּפְנֵי הַיָּבָם חָסֵר יוֹם אֶחָד בִּפְנֵי הַבַּעַל אֵינָהּ אוֹכֶלֶת בִּתְרוּמָה
זוֹ מִשְׁנָה רִאשׁוֹנָה בֵּית דִּין שֶׁל אַחֲרֵיהֶן אָמְרוּ

 *** דף נז: *** 

אֵין הָאִשָּׁה אוֹכֶלֶת בִּתְרוּמָה עַד שֶׁתִּכָּנֵס לַחֻפָּה
גְּמָ' מְנָא הָנֵי מִלֵּי אָמַר רַב חִסְדָּא דְּאָמַר קְרָא וַיֹּאמֶר אָחִיהָ וְאִמָּהּ תֵּשֵׁב הַנַּעֲרָה אִתָּנוּ יָמִים אוֹ עָשׂוֹר
מַאי יָמִים אִלֵּימָא תְּרֵי יוֹמֵי מִשְׁתַּעֵי אִינִישׁ הָכִי אֲמַרוּ לֵהּ תְּרֵי יוֹמֵי אֲמַר לְהוּ לָא אֲמַרוּ לֵהּ עַשְׂרָה יוֹמֵי אֶלָּא מַאי יָמִים שָׁנָה דִּכְתִיב יָמִים תִּהְיֶה גְּאֻלָּתוֹ
וְאֵימָא חֹדֶשׁ דִּכְתִיב עַד חֹדֶשׁ יָמִים אָמְרִי דָּנִין יָמִים סְתָם מִיָּמִים סְתָם וְאֵין דָּנִין יָמִים סְתָם מִיָּמִים שֶׁנֶּאֱמַר בָּהֶן חֹדֶשׁ
אָמַר רַבִּי זֵירָא תָּנָא קְטַנָּה בֵּין הִיא וּבֵין אָבִיהָ יְכוֹלִין לְעַכֵּב בִּשְׁלָמָא אִיהִי מָצֵי מְעַכְּבָא אֶלָּא אָבִיהָ אִי אִיהִי נִיחָא לַהּ אָבִיהָ מַאי נָפְקָא לֵהּ מִנַּהּ סָבַר הַשְׁתָּא לָא יָדְעָה לִמְחַר מִמַּרְדָא וְנָפְקָא וְאָתְיָא וְנָפְלָה עִלָּוַאי
אָמַר רַבִּי אַבָּא בַּר לֵוִי אֵין פּוֹסְקִין עַל הַקְּטַנָּה לְהַשִּׂיאָהּ כְּשֶׁהִיא קְטַנָּה אֲבָל פּוֹסְקִין עַל הַקְּטַנָּה לְהַשִּׂיאָהּ כְּשֶׁהִיא גְּדוֹלָה פְּשִׁיטָא מַהוּ דְּתֵימָא לֵחוּשׁ דִּלְמָא מְעַיְּלָא פַּחְדָּא מֵהַשְׁתָּא וְחָלְשָׁה קָא מַשְׁמַע לַן
אָמַר רַב הוּנָא בָּגְרָה יוֹם אֶחָד וְנִתְקַדְּשָׁה נוֹתְנִין לָהּ שְׁלֹשִׁים יוֹם כְּאַלְמָנָה מֵיתִיבִי בָּגְרָה הֲרֵי הִיא כִּתְבוּעָה מַאי לָאו כִּתְבוּעָה דִּבְתוּלָה לָא כִּתְבוּעָה דְּאַלְמָנָה
תָּא שְׁמַע בּוֹגֶרֶת שֶׁשָּׁהֲתָה שְׁנֵים עָשָׂר חֹדֶשׁ רַבִּי אֱלִיעֶזֶר אוֹמֵר הוֹאִיל וְחַיָּב בַּעְלָהּ בִּמְזוֹנוֹתֶיהָ יָפֵר אֵימָא בּוֹגֶרֶת וְשֶׁשָּׁהֲתָה שְׁנֵים עָשָׂר חֹדֶשׁ רַבִּי אֱלִיעֶזֶר אוֹמֵר הוֹאִיל ובַעְלָהּ חַיָּב בִּמְזוֹנוֹתֶיהָ יָפֵר
תָּא שְׁמַע הַמְאָרֵס אֶת הַבְּתוּלָה בֵּין שֶׁתְּבָעָהּ הַבַּעַל וְהִיא מְעַכֶּבֶת וּבֵין שֶׁתְּבָעָהּ הִיא וּבַעַל מְעַכֵּב נוֹתְנִין לָהּ שְׁנֵים עָשָׂר חֹדֶשׁ מִשְּׁעַת תְּבִיעָה אֲבָל לֹא מִשְּׁעַת אֵרוּסִין וּבָגְרָה הֲרֵי הִיא כִּתְבוּעָה כֵּיצַד בָּגְרָה יוֹם אֶחָד וְנִתְקַדְּשָׁה נוֹתְנִין לָהּ שְׁנֵים עָשָׂר חֹדֶשׁ וְלַאֲרוּסָה שְׁלֹשִׁים יוֹם תְּיוּבְתָּא דְרַב הוּנָא תְּיוּבְתָּא
מַאי וְלַאֲרוּסָה שְׁלֹשִׁים יוֹם אָמַר רַב פָּפָּא הָכִי קָאָמַר בּוֹגֶרֶת שֶׁעָבְרוּ עָלֶיהָ שְׁנֵים עָשָׂר חֹדֶשׁ בְּבַגְרוּת וְנִתְקַדְּשָׁה נוֹתְנִין לָהּ שְׁלֹשִׁים יוֹם כְּאַלְמָנָה
הִגִּיעַ זְמַן וְלֹא נִשְּׂאוּ אָמַר עֻלָּא דְּבַר תּוֹרָה אֲרוּסָה בַּת יִשְׂרָאֵל אוֹכֶלֶת בִּתְרוּמָה שֶׁנֶּאֱמַר וְכֹהֵן כִּי יִקְנֶה נֶפֶשׁ קִנְיַן כַּסְפּוֹ וְהַאי נָמֵי קִנְיַן כַּסְפּוֹ הוּא מָה טַעַם אָמְרוּ אֵינָהּ אוֹכֶלֶת שֶׁמָּא יִמְזְגוּ לָהּ כּוֹס בְּבֵית אָבִיהָ וְתַשְׁקֶה לְאָחִיהָ וְלַאֲחוֹתָהּ
אִי הָכִי הִגִּיעַ זְמַן וְלֹא נִשְּׂאוּ נָמֵי הָתָם דֻּכְתָּא מְיַחֵד לַהּ
אֶלָּא מֵעַתָּה לָקִיט כֹּהֵן לְיִשְׂרָאֵל לָא לֵיכוֹל בִּתְרוּמָה דִּלְמָא אָתוּ לְמֵיכַל בַּהֲדֵהּ הַשְׁתָּא מִדִּידְהוּ סָפוּ לֵהּ מִדִּידֵהּ אָכְלִי
רַב שְׁמוּאֵל בַּר רַב יְהוּדָה אָמַר מִשּׁוּם סִמְפּוֹן
אִי הָכִי נִכְנְסָה לְחֻפָּה וְלֹא נִבְעֲלָה נָמֵי הָתָם מִבְדָּק בָּדֵק לַהּ וַהֲדַר מְעַיֵּל
אֶלָּא מֵעַתָּה עֶבֶד כֹּהֵן שֶׁלְּקָחוֹ מִיִּשְׂרָאֵל לָא לֵיכוֹל בִּתְרוּמָה מִשּׁוּם סִמְפּוֹן סִמְפּוֹן בַּעֲבָדִים לֵיכָּא דְּאִי דְּאַבָּרַאי הָא קָחָזֵי לֵהּ וְאִי דְּגַוַּאי לִמְלָאכָה קָא בָּעֵי וְשֶׁבַּסֵּתֶר לָא אִכְפַּת לֵהּ נִמְצָא גַּנָּב אוֹ

 *** דף נח. *** 

קֻבְיוּסְטוּס הִגִּיעוֹ מַאי אִכָּא לִסְטִים מְזֻיָּן אוֹ מֻכְתָּב לַמַּלְכוּת הָנְהוּ קָלָא אִית לְהוּ
מִכְּדִי בֵּין לְמָר וּבֵין לְמָר לָא אָכְלָה מַאי בֵּינַיְהוּ אִכָּא בֵּינַיְהוּ קִבֵּל מָסַר וְהָלַךְ
רַבִּי טַרְפוֹן אוֹמֵר נוֹתְנִין לָהּ הַכֹּל תְּרוּמָה וְכוּ' אָמַר אַבָּיֵי מַחְלֹקֶת בְּבַת כֹּהֵן לְכֹהֵן אֲבָל בְּבַת יִשְׂרָאֵל לְכֹהֵן דִּבְרֵי הַכֹּל מֶחֱצָה חֻלִּין וּמֶחֱצָה תְּרוּמָה
וְאָמַר אַבָּיֵי מַחְלֹקֶת בַּאֲרוּסָה אֲבָל בִּנְשׂוּאָה דִּבְרֵי הַכֹּל מֶחֱצָה חֻלִּין וּמֶחֱצָה תְּרוּמָה
תַּנְיָא נָמֵי הָכִי רַבִּי טַרְפוֹן אוֹמֵר נוֹתְנִין לָהּ הַכֹּל תְּרוּמָה רַבִּי עֲקִיבָא אוֹמֵר מֶחֱצָה חֻלִּין וּמֶחֱצָה תְּרוּמָה בַּמֶּה דְּבָרִים אֲמוּרִים בְּבַת כֹּהֵן לְכֹהֵן אֲבָל בַּת יִשְׂרָאֵל לְכֹהֵן דִּבְרֵי הַכֹּל מֶחֱצָה חֻלִּין וּמֶחֱצָה תְּרוּמָה בַּמֶּה דְּבָרִים אֲמוּרִים בַּאֲרוּסָה אֲבָל בִּנְשׂוּאָה דִּבְרֵי הַכֹּל מֶחֱצָה חֻלִּין וּמֶחֱצָה תְּרוּמָה
רַבִּי יְהוּדָה בֶּן בְּתִירָא אוֹמֵר נוֹתְנִין לָהּ שְׁתֵּי יָדוֹת שֶׁל תְּרוּמָה וְאַחַת שֶׁל חֻלִּין רַבִּי יְהוּדָה אוֹמֵר נוֹתֵן לָהּ הַכֹּל תְּרוּמָה וְהִיא מוֹכֶרֶת וְלוֹקַחַת בַּדָּמִים חֻלִּין רַבָּן שִׁמְעוֹן בֶּן גַּמְלִיאֵל אוֹמֵר כׇּל מָקוֹם שֶׁהֻזְכְּרָה תְּרוּמָה נוֹתְנִין לָהּ כִּפְלַיִם בְּחֻלִּין
מַאי בֵּינַיְהוּ אִכָּא בֵּינַיְהוּ טִרְחָא
הַיָּבָם אֵינוֹ מַאֲכִיל בִּתְרוּמָה מַאי טַעְמָא קִנְיַן כַּסְפּוֹ אָמַר רַחֲמָנָא וְהַאי קִנְיָן דְּאָחִיו הוּא
עָשְׂתָה שִׁשָּׁה חֳדָשִׁים בִּפְנֵי הַבַּעַל הַשְׁתָּא בִּפְנֵי הַבַּעַל אָמְרַתְּ לָא בִּפְנֵי הַיָּבָם מִבַּעְיָא זוֹ וְאֵין צָרִיךְ לוֹמַר זוֹ קָתָנֵי
זוֹ מִשְׁנָה רִאשׁוֹנָה כּוּ' מַאי טַעְמָא אָמַר עֻלָּא וְאִיתֵּימָא רַב שְׁמוּאֵל בַּר יְהוּדָה מִשּׁוּם סִמְפּוֹן
בִּשְׁלָמָא לְעֻלָּא קַמַּיְתָא שֶׁמָּא יִמְזְגוּ לָהּ כּוֹס בְּבֵית אָבִיהָ וּבָתְרָיְתָא מִשּׁוּם סִמְפּוֹן

 *** דף נח: *** 

אֶלָּא לְרַב שְׁמוּאֵל בַּר יְהוּדָה קַמַּיְתָא מִשּׁוּם סִמְפּוֹן וּבָתְרָיְתָא מִשּׁוּם סִמְפּוֹן מַאי בֵּינַיְהוּ
אִכָּא בֵּינַיְהוּ בְּדִיקַת חוּץ מָר סָבַר בְּדִיקַת חוּץ שְׁמָהּ בְּדִיקָה וּמָר סָבַר בְּדִיקַת חוּץ לֹא שְׁמָהּ בְּדִיקָה
מַתְנִי' הַמַּקְדִּישׁ מַעֲשֵׂה יְדֵי אִשְׁתּוֹ הֲרֵי זוֹ עוֹשָׂה וְאוֹכֶלֶת הַמּוֹתָר רַבִּי מֵאִיר אוֹמֵר הֶקְדֵּשׁ רַבִּי יוֹחָנָן הַסַּנְדְּלָר אוֹמֵר חֻלִּין
גְּמָ' אָמַר רַב הוּנָא אָמַר רַב יְכוֹלָה אִשָּׁה לוֹמַר לְבַעְלָהּ אֵינִי נִזּוֹנֶת וְאֵינִי עוֹשָׂה קָסָבַר כִּי תַּקִּינוּ רַבָּנַן מְזוֹנֵי עִקָּר וּמַעֲשֵׂה יָדֶיהָ מִשּׁוּם אֵיבָה וְכִי אָמְרָה אֵינִי נִזּוֹנֶת וְאֵינִי עוֹשָׂה הָרְשׁוּת בְּיָדָהּ
מֵיתִיבִי תִּקְּנוּ מְזוֹנוֹת תַּחַת מַעֲשֵׂה יָדֶיהָ אֵימָא תִּקְּנוּ מַעֲשֵׂה יָדֶיהָ תַּחַת מְזוֹנוֹת
לֵימָא מְסַיַּע לֵהּ הַמַּקְדִּישׁ מַעֲשֵׂה יְדֵי אִשְׁתּוֹ הֲרֵי הִיא עוֹשָׂה וְאוֹכֶלֶת מַאי לָאו בְּנִזּוֹנֶת לָא בְּשֶׁאֵינָהּ נִזּוֹנֶת
אִי בְּשֶׁאֵינָהּ נִזּוֹנֶת מַאי לְמֵימְרָא אֲפִלּוּ לְמַאן דְּאָמַר יָכוֹל הָרַב לוֹמַר לָעֶבֶד עֲשֵׂה עִמִּי וְאֵינִי זָנָךְ הָנֵי מִלֵּי בְּעֶבֶד כְּנַעֲנִי דְּלָא כְּתִיב בֵּהּ עִמָּךְ אֲבָל עֶבֶד עִבְרִי דִּכְתִיב בֵּהּ עִמָּךְ לָא וְכׇל שֶׁכֵּן אִשְׁתּוֹ
סֵיפָא אִצְטְרִיךְ לֵהּ מוֹתָר רַבִּי מֵאִיר אוֹמֵר הֶקְדֵּשׁ רַבִּי יוֹחָנָן הַסַּנְדְּלָר אוֹמֵר חֻלִּין
וּפְלִיגָא דְּרֵישׁ לָקִישׁ דְּאָמַר רֵישׁ לָקִישׁ לָא תֵּימָא טַעְמָא דְּרַבִּי מֵאִיר מִשּׁוּם דְּקָסָבַר אָדָם מַקְדִּישׁ דָּבָר שֶׁלֹּא בָּא לָעוֹלָם אֶלָּא טַעְמָא דְּרַבִּי מֵאִיר מִתּוֹךְ שֶׁיָּכוֹל לְכֻפָּהּ לְמַעֲשֵׂה יָדֶיהָ נַעֲשָׂה כְּאוֹמֵר לָהּ יִקְדְּשׁוּ יָדֶיךָ לְעוֹשֵׂיהֶם
וְהָא לָא אֲמַר לַהּ הָכִי כֵּוָן דְּשָׁמְעִינַן לֵהּ לְרַבִּי מֵאִיר דְּאָמַר אֵין אָדָם מוֹצִיא דְּבָרָיו לְבַטָּלָה נַעֲשֶׂה כְּאוֹמֵר לָהּ יִקְדְּשׁוּ יָדַיִךְ לְעוֹשֵׂיהֶם
וְסָבַר רַבִּי מֵאִיר אֵין אָדָם מַקְדִּישׁ דָּבָר שֶׁלֹּא בָּא לָעוֹלָם וְהָתַנְיָא הָאוֹמֵר לְאִשָּׁה הֲרֵי אַתְּ מְקֻדֶּשֶׁת לִי לְאַחַר שֶׁאֶתְגַּיֵּר אוֹ לְאַחַר שֶׁתִּתְגַּיְּרִי לְאַחַר שֶׁאֶשְׁתַּחְרֵר לְאַחַר שֶׁתִּשְׁתַּחְרְרִי לְאַחַר שֶׁיָּמוּת בַּעְלִיךְ אוֹ שֶׁתָּמוּת אֲחוֹתִיךְ אוֹ לְאַחַר שֶׁיַּחְלֹץ לִיךְ יְבָמִיךְ רַבִּי מֵאִיר אוֹמֵר מְקֻדֶּשֶׁת
מֵהַהִיא אִין מֵהָא לֵיכָּא לְמִשְׁמַע מִנַּהּ
הַמּוֹתָר רַבִּי מֵאִיר אוֹמֵר הֶקְדֵּשׁ אֵימַת קָדוֹשׁ רַב וּשְׁמוּאֵל דְּאָמְרִי תַּרְוַיְהוּ מוֹתָר לְאַחַר מִיתָה קָדוֹשׁ רַב אַדָּא בַּר אַהֲבָה אָמַר מוֹתָר מֵחַיִּים קָדוֹשׁ
הָוֵי בַּהּ רַב פָּפָּא בְּמַאי אִילֵימָא בְּמַעֲלֶה לָהּ מְזוֹנוֹת וּמַעֲלֶה לָהּ מָעָה כֶּסֶף לִצְרָכֶיהָ מַאי טַעְמָא דְּמַאן דְּאָמַר לְאַחַר מִיתָה קָדוֹשׁ
וְאֶלָּא כְּשֶׁאֵין מַעֲלֶה לָהּ מְזוֹנוֹת וְלֹא מַעֲלֶה לָהּ מָעָה כֶּסֶף לִצְרָכֶיהָ מַאי טַעְמָא דְּמַאן דְּאָמַר מֵחַיִּים קָדוֹשׁ
לְעוֹלָם בְּמַעֲלֶה לָהּ מְזוֹנוֹת וְאֵינוֹ מַעֲלֶה לָהּ מָעָה כֶּסֶף לִצְרָכֶיהָ רַב וּשְׁמוּאֵל סָבְרִי תִּקְּנוּ

 *** דף נט. *** 

מְזוֹנוֹת תַּחַת מַעֲשֵׂה יָדֶיהָ וּמָעָה כֶּסֶף תַּחַת מוֹתָר וְכֵוָן דְּלָא קָא יָהֵב לַהּ מָעָה כֶּסֶף מוֹתָר דִּידַהּ הָוֵי רַב אַדָּא בַּר אַהֲבָה סָבַר תִּקְּנוּ מְזוֹנוֹת תַּחַת מוֹתָר וּמָעָה כֶּסֶף תַּחַת מַעֲשֵׂה יָדֶיהָ וְכֵוָן דְּקָא יָהֵב לַהּ מְזוֹנֵי מוֹתָר דִּידֵהּ הָוֵי
בְּמַאי קָמִפַּלְגִי מָר סָבַר מִדֵּי דִּשְׁכִיחַ מִמִּדֵּי דִּשְׁכִיחַ וּמָר סָבַר מִדֵּי דְּקִיץ מִמִּדֵּי דְּקִיץ
מֵיתִיבִי תִּקְּנוּ מְזוֹנוֹת תַּחַת מַעֲשֵׂה יָדֶיהָ אֵימָא תַּחַת מוֹתַר מַעֲשֵׂה יָדֶיהָ
תָּא שְׁמַע אִם אֵינוֹ נוֹתֵן לָהּ מָעָה כֶּסֶף לִצְרָכֶיהָ מַעֲשֵׂה יָדֶיהָ שֶׁלָּהּ אֵימָא מוֹתַר מַעֲשֵׂה יָדֶיהָ שֶׁלָּהּ וְהָא עֲלַהּ קָתָנֵי מָה הִיא עוֹשָׂה לוֹ מִשְׁקַל חָמֵשׁ סְלָעִים שְׁתִי בִּיהוּדָה
הָכִי קָאָמַר מַעֲשֵׂה יָדֶיהָ כַּמָּה הָוֵי דְּלִדַּע מוֹתָר דִּידַהּ כַּמָּה מִשְׁקַל חָמֵשׁ סְלָעִים שְׁתִי בִּיהוּדָה שֶׁהֵן עֶשֶׂר סְלָעִים בַּגָּלִיל
אָמַר שְׁמוּאֵל הֲלָכָה כְּרַבִּי יוֹחָנָן הַסַּנְדְּלָר
וּמִי אָמַר שְׁמוּאֵל הָכִי וְהָתְנַן קֻנָּם שֶׁאֲנִי עוֹשָׂה לְפִיךָ אֵינוֹ צָרִיךְ לְהָפֵר רַבִּי עֲקִיבָא אוֹמֵר יָפֵר שֶׁמָּא תַּעֲדִיף עָלָיו יָתֵר מִן הָרָאוּי לוֹ רַבִּי יוֹחָנָן בֶּן נוּרִי אָמַר יָפֵר שֶׁמָּא יְגָרְשֶׁנָּה וּתְהֵא אֲסוּרָה לַחֲזוֹר
וְאָמַר שְׁמוּאֵל הֲלָכָה כְּרַבִּי יוֹחָנָן בֶּן נוּרִי כִּי אָמַר שְׁמוּאֵל הֲלָכָה כְּרַבִּי יוֹחָנָן בֶּן נוּרִי לְהַעְדָּפָה
וְלֵימָא הֲלָכָה כְּרַבִּי יוֹחָנָן בֶּן נוּרִי לְהַעְדָּפָה אִי נָמֵי אֵין הֲלָכָה כְּתַנָּא קַמָּא אִי נָמֵי הֲלָכָה כְּרַבִּי עֲקִיבָא
אֶלָּא אָמַר רַב יוֹסֵף קֻנָּמוֹת קָאָמְרַתְּ שָׁאנֵי קֻנָּמוֹת מִתּוֹךְ שֶׁאָדָם אוֹסֵר פֵּרוֹת חֲבֵרוֹ עָלָיו אָדָם מַקְדִּישׁ דָּבָר שֶׁלֹּא בָּא לָעוֹלָם
אֲמַר לֵהּ אַבָּיֵי בִּשְׁלָמָא אָדָם אוֹסֵר פֵּרוֹת חֲבֵרוֹ עָלָיו שֶׁכֵּן אָדָם אוֹסֵר פֵּרוֹתָיו עַל חֲבֵרוֹ יֶאֱסֹר דָּבָר שֶׁלֹּא בָּא לְעוֹלָם עַל חֲבֵרוֹ שֶׁכֵּן אֵין אָדָם אוֹסֵר פֵּרוֹת חֲבֵרוֹ עַל חֲבֵרוֹ
אֶלָּא אָמַר רַב הוּנָא בְּרֵהּ דְּרַב יְהוֹשֻׁעַ בְּאוֹמֶרֶת יִקְדְּשׁוּ יָדַי לְעוֹשֵׂיהֶם דְּיָדַיִם אִיתַנְהוּ בָּעוֹלָם
וְכִי קָאָמְרָה הָכִי מִי מַקְדְּשָׁה הָא מְשַׁעְבְּדָא לֵהּ דְּאָמְרָה לְכִי מִגָּרְשָׁה
וּמִי אִכָּא מִדֵּי דְּאִלּוּ הַשְׁתָּא לָא קַדִּישׁ וּלְקַמֵּהּ קַדִּישׁ אָמַר רַבִּי אִלְעַאי אַלְּמָה לָא אִלּוּ הָאוֹמֵר לַחֲבֵרוֹ שָׂדֶה זוֹ שֶׁאֲנִי מוֹכֵר לְךָ לִכְשֶׁאֶקָּחֶנָּה מִמְּךָ תִּקְדַּשׁ מִי לָא קָדְשָׁה
מַתְקֵף לַהּ רַבִּי יִרְמְיָה מִי דָּמֵי הָתָם בְּיָדוֹ לְהַקְדִּישָׁהּ הָכָא אֵין בְּיָדָהּ לְגָרֵשׁ אֶת עַצְמָהּ הָא לָא דָּמְיָא אֶלָּא לָאוֹמֵר לַחֲבֵרוֹ שָׂדֶה זוֹ שֶׁמָּכַרְתִּי לְךָ לִכְשֶׁאֶקָּחֶנָּה מִמְּךָ תִּקְדַּשׁ דְּלָא קָדְשָׁה
מַתְקֵף לַהּ רַב פָּפָּא מִי דָּמֵי הָתָם גּוּפָא וּפֵרוֹת בִּידָא דְלוֹקֵחַ הָכָא גּוּפַהּ בִּידַהּ הוּא הָא לָא דָּמְיָא אֶלָּא לָאוֹמֵר לַחֲבֵרוֹ

 *** דף נט: *** 

שָׂדֶה זוֹ שֶׁמִּשְׁכַּנְתִּי לְךָ לִכְשֶׁאֶפְדֶּנָּה מִמְּךָ תִּקְדַּשׁ דְּקָדְשָׁה
מַתְקֵף לַהּ רַב שִׁישָׁא בְּרֵהּ דְּרַב אִידִי מִי דָּמֵי הָתָם בְּיָדוֹ לִפְדּוֹתָהּ הָכָא אֵין בְּיָדָהּ לְגָרֵשׁ עַצְמָהּ הָא לָא דָּמְיָא אֶלָּא לָאוֹמֵר לַחֲבֵרוֹ שָׂדֶה זוֹ שֶׁמִּשְׁכַּנְתִּי לְךָ לְעֶשֶׂר שָׁנִים לִכְשֶׁאֶפְדֶּנָּה מִמְּךָ תִּקְדַּשׁ דְּקָדְשָׁה
מַתְקֵף לַהּ רַב אָשֵׁי מִי דָּמֵי הָתָם לְעֶשֶׂר שָׁנִים מִיהָא בְּיָדוֹ לִפְדּוֹתָהּ הָכָא אֵין בְּיָדָהּ לְגָרֵשׁ עַצְמָהּ לְעוֹלָם
אֶלָּא אָמַר רַב אָשֵׁי קֻנָּמוֹת קָא אָמְרַתְּ שָׁאנֵי קֻנָּמוֹת דִּקְדֻשַּׁת הַגּוּף נִינְהוּ וְכִדְרָבָא דְּאָמַר רָבָא הֶקְדֵּשׁ חָמֵץ וְשִׁחְרוּר מַפְקִיעִין מִידֵי שִׁעְבּוּד
וְנִקְדְּשׁוּ מֵהַשְׁתָּא אַלְּמוּהָ רַבָּנַן לְשִׁעְבּוּדֵהּ דְּבַעַל כִּי הֵיכִי דְּלָא תִּקְדַּשׁ מֵהַשְׁתָּא
מַתְנִי' וְאֵלּוּ מְלָאכוֹת שֶׁהָאִשָּׁה עוֹשָׂה לְבַעְלָהּ טוֹחֶנֶת וְאוֹפָה וּמְכַבֶּסֶת מְבַשֶּׁלֶת וּמְנִיקָה אֶת בְּנָהּ מַצַּעַת לוֹ הַמִּטָּה וְעוֹשָׂה בַּצֶּמֶר הִכְנִיסָה לוֹ שִׁפְחָה אַחַת לֹא טוֹחֶנֶת וְלֹא אוֹפָה וְלֹא מְכַבֶּסֶת שְׁתַּיִם אֵין מְבַשֶּׁלֶת וְאֵין מְנִיקָה אֶת בְּנָהּ שָׁלֹשׁ אֵין מַצַּעַת לוֹ הַמִּטָּה וְאֵין עוֹשָׂה בַּצֶּמֶר אַרְבַּע יוֹשֶׁבֶת בְּקָתֶדְרָא
רַבִּי אֱלִיעֶזֶר אוֹמֵר אֲפִלּוּ הִכְנִיסָה לוֹ מֵאָה שְׁפָחוֹת כּוֹפָהּ לַעֲשׂוֹת בַּצֶּמֶר שֶׁהַבַּטָּלָה מְבִיאָה לִידֵי זִמָּה רַבָּן שִׁמְעוֹן בֶּן גַּמְלִיאֵל אוֹמֵר אַף הַמַּדִּיר אֶת אִשְׁתּוֹ מִלַּעֲשׂוֹת מְלָאכָה יוֹצִיא וְיִתֵּן כְּתֻבָּה שֶׁהַבַּטָּלָה מְבִיאָה לִידֵי שִׁעֲמוּם
גְּמָ' טוֹחֶנֶת סָלְקָא דַּעְתָּךְ אֶלָּא אֵימָא מַטְחֶנֶת וְאִיבָּעֵית אֵימָא בְּרִחְיָא דִּידָא
מַתְנִיתִין דְּלָא כְּרַבִּי חִיָּא דְּתָנֵי רַבִּי חִיָּא אֵין אִשָּׁה אֶלָּא לְיֹפִי אֵין אִשָּׁה אֶלָּא לְבָנִים וְתָנֵי רַבִּי חִיָּא אֵין אִשָּׁה אֶלָּא לְתַכְשִׁיטֵי אִשָּׁה וְתָנֵי רַבִּי חִיָּא הָרוֹצֶה שֶׁיְּעַדֵּן אֶת אִשְׁתּוֹ יַלְבִּישֶׁנָּה כְּלֵי פִשְׁתָּן הָרוֹצֶה שֶׁיַּלְבִּין אֶת בִּתּוֹ יַאֲכִילֶנָּה אֶפְרוֹחִים וְיַשְׁקֶנָּה חָלָב סָמוּךְ לְפִרְקָהּ
וּמְנִיקָה אֶת בְּנָהּ לֵימָא מַתְנִיתִין דְּלָא כְּבֵית שַׁמַּאי דְּתַנְיָא נָדְרָה שֶׁלֹּא לְהָנִיק אֶת בְּנָהּ בֵּית שַׁמַּאי אוֹמְרִים שׁוֹמֶטֶת דַּד מִפִּיו בֵּית הִלֵּל אוֹמְרִים כּוֹפָהּ וּמְנִיקָתוֹ נִתְגָּרְשָׁה אֵינוֹ כּוֹפָהּ וְאִם הָיָה מַכִּירָהּ נוֹתֵן לָהּ שְׂכָרָהּ וְכוֹפָהּ וּמְנִיקָתוֹ מִפְּנֵי הַסַּכָּנָה
אֲפִלּוּ תֵּימָא בֵּית שַׁמַּאי הָכָא בְּמַאי עָסְקִינַן כְּגוֹן שֶׁנָּדְרָה הִיא וְקִיֵּם לַהּ הוּא וְקָסָבְרִי בֵּית שַׁמַּאי הוּא נוֹתֵן אֶצְבַּע בֵּין שִׁנֶּיהָ וּבֵית הִלֵּל סָבְרִי הִיא נָתְנָה אֶצְבַּע בֵּין שִׁנֶּיהָ
וְנִפְלְגוּ בִּכְתֻבָּה בְּעָלְמָא וְעוֹד תַּנְיָא בֵּית שַׁמַּאי אוֹמְרִים אֵינָהּ מְנִיקָה אֶלָּא מְחַוַּרְתָּא מַתְנִיתִין דְּלָא כְּבֵית שַׁמַּאי
אִם הָיָה מַכִּירָהּ

 *** דף ס. *** 

עַד כַּמָּה אָמַר רָבָא אָמַר רַב יִרְמְיָה בַּר אַבָּא אָמַר רַב שְׁלֹשָׁה חֳדָשִׁים וּשְׁמוּאֵל אָמַר שְׁלֹשִׁים יוֹם וְרַבִּי יִצְחָק אָמַר רַבִּי יוֹחָנָן חֲמִשִּׁים יוֹם אָמַר רַב שִׁימִי בַּר אַבָּיֵי הֲלָכָה כְּרַבִּי יִצְחָק שֶׁאָמַר מִשּׁוּם רַבִּי יוֹחָנָן בִּשְׁלָמָא רַב וְרַבִּי יוֹחָנָן כׇּל חַד וְחַד כִּי חֻרְפֵּהּ אֶלָּא לִשְׁמוּאֵל כִּי הַאי גַּוְנָא מִי מַשְׁכַּחַתְּ לַהּ
כִּי אֲתָא רָמֵי בַּר יְחֶזְקֵאל אָמַר לָא תְּצִיתִינְהוּ לְהָנֵי כְּלָלֵי דְּכָיֵל יְהוּדָה אֲחִי מִשְּׁמֵהּ דִּשְׁמוּאֵל הָכִי אָמַר שְׁמוּאֵל כׇּל זְמַן שֶׁמַּכִּירָהּ
הָהִיא דַּאֲתַאי לְקַמֵּהּ דִּשְׁמוּאֵל אֲמַר לֵהּ לְרַב דִּימִי בַּר יוֹסֵף זִיל בִּדְקֵהּ אֲזַל אוֹתְבַהּ בְּדָרֵי דִנְשֵׁי וְשַׁקְלֵהּ לִבְרַהּ וְקָמְהַדַּר לֵהּ עֲלַיְהוּ כִּי מְטָא לְגַבַּהּ הֲוָת קָא מְסַוֵּי לְאַפַּהּ כְּבַשְׁתִּנְהִי לְעֵינַהּ מִנֵּהּ אֲמַר לַהּ נְטֹף עֵינִיךְ קוּם דְּרַי בְּרִיךְ סוֹמֵא מְנָא יָדַע אָמַר רַב אָשֵׁי בְּרֵיחָא וּבְטַעְמָא
תָּנוּ רַבָּנַן יוֹנֵק תִּינוֹק וְהוֹלֵךְ עַד עֶשְׂרִים וְאַרְבָּעָה חֹדֶשׁ מִכָּאן וְאֵילָךְ כְּיוֹנֵק שֶׁקֶץ דִּבְרֵי רַבִּי אֱלִיעֶזֶר רַבִּי יְהוֹשֻׁעַ אוֹמֵר אֲפִלּוּ אַרְבַּע וְחָמֵשׁ שָׁנִים פֵּרַשׁ לְאַחַר עֶשְׂרִים וְאַרְבָּעָה חֹדֶשׁ וְחָזַר כְּיוֹנֵק שֶׁקֶץ
אָמַר מָר מִכָּאן וְאֵילָךְ כְּיוֹנֵק שֶׁקֶץ וּרְמִינְהִי יָכוֹל יְהֵא חֲלֵב מְהַלְּכֵי שְׁתַּיִם טָמֵא וְדִין הוּא וּמָה בְּהֵמָה שֶׁהֵקַלְתָּ בְּמַגָּעָהּ הֶחְמַרְתָּ בַּחֲלָבָהּ אָדָם שֶׁהֶחְמַרְתָּ בְּמַגָּעוֹ אֵינוֹ דִּין שֶׁתַּחְמִיר בַּחֲלָבוֹ
תַּלְמוּד לוֹמַר אֶת הַגָּמָל כִּי מַעֲלֵה גֵרָה הוּא הוּא טָמֵא וְאֵין חֲלֵב מְהַלְּכֵי שְׁתַּיִם טָמֵא אֶלָּא טָהוֹר יָכוֹל אוֹצִיא אֶת הֶחָלָב שֶׁאֵינוֹ שָׁוֶה בַּכֹּל וְלֹא אוֹצִיא אֶת הַדָּם שֶׁהוּא שָׁוֶה בַּכֹּל תַּלְמוּד לוֹמַר הוּא הוּא טָמֵא וְאֵין דַּם מְהַלְּכֵי שְׁתַּיִם טָמֵא אֶלָּא טָהוֹר
וְאָמַר רַב שֵׁשֶׁת אֲפִלּוּ מִצְוַת פְּרִישָׁה אֵין בּוֹ
לָא קַשְׁיָא הָא דְּפָרֵישׁ הָא דְּלָא פָּרֵשׁ
וְחִלּוּפַהּ בְּדָם כִּדְתַנְיָא דָּם שֶׁעַל גַּבֵּי כִּכָּר גּוֹרְרוֹ וְאוֹכְלוֹ שֶׁבֵּין הַשִּׁנַּיִם מוֹצְצוֹ וְאֵינוֹ חוֹשֵׁשׁ
אָמַר מָר רַבִּי יְהוֹשֻׁעַ אוֹמֵר אֲפִלּוּ אַרְבַּע וְחָמֵשׁ שָׁנִים וְהָתַנְיָא רַבִּי יְהוֹשֻׁעַ אוֹמֵר אֲפִלּוּ חֲבִילָתוֹ עַל כְּתֵפָיו אִדֵּי וְאִדֵּי חַד שִׁעוּרָא הוּא אָמַר רַב יוֹסֵף הֲלָכָה כְּרַבִּי יְהוֹשֻׁעַ
תַּנְיָא רַבִּי מָרִינוּס אוֹמֵר גּוֹנֵחַ יוֹנֵק חָלָב בְּשַׁבָּת מַאי טַעְמָא יוֹנֵק מְפָרֵק כִּלְאַחַר יָד וּבִמְקוֹם צַעֲרָא לָא גְּזַרוּ רַבָּנַן אָמַר רַב יוֹסֵף הֲלָכָה כְּרַבִּי מָרִינוּס
תַּנְיָא נַחוּם אִישׁ גַּלְיָא אוֹמֵר צִנּוֹר שֶׁעָלוּ בּוֹ קַשְׂקַשִּׂין מְמַעֲכָן בְּרַגְלוֹ בְּצִנְעָא בְּשַׁבָּת וְאֵינוֹ חוֹשֵׁשׁ מַאי טַעְמָא מְתַקֵּן כִּלְאַחַר יָד הוּא וּבִמְקוֹם פְּסֵדָא לָא גְּזַרוּ בַּהּ רַבָּנַן אָמַר רַב יוֹסֵף הֲלָכָה כְּנַחוּם אִישׁ גַּלְיָא
פֵּרַשׁ לְאַחַר עֶשְׂרִים וְאַרְבָּעָה חֹדֶשׁ וְחָזַר כְּיוֹנֵק שֶׁקֶץ וְכַמָּה אָמַר רַב יְהוּדָה בַּר חֲבִיבָא אָמַר שְׁמוּאֵל שְׁלֹשָׁה יָמִים אִכָּא דְּאָמְרִי תָּנֵי רַב יְהוּדָה בַּר חֲבִיבָא קַמֵּהּ דִּשְׁמוּאֵל שְׁלֹשָׁה יָמִים
תָּנוּ רַבָּנַן מֵינֶקֶת שֶׁמֵּת בַּעְלָהּ בְּתוֹךְ עֶשְׂרִים וְאַרְבָּעָה חֹדֶשׁ הֲרֵי זוֹ לֹא תִּתְאָרֵס וְלֹא תִּנָּשֵׂא

 *** דף ס: *** 

עַד עֶשְׂרִים וְאַרְבָּעָה חֹדֶשׁ דִּבְרֵי רַבִּי מֵאִיר וְרַבִּי יְהוּדָה מַתִּיר בִּשְׁמוֹנָה עָשָׂר חֹדֶשׁ אָמַר רַבִּי נָתָן בַּר יוֹסֵף הֵן הֵן דִּבְרֵי בֵּית שַׁמַּאי הֵן הֵן דִּבְרֵי בֵּית הִלֵּל שֶׁבֵּית שַׁמַּאי אוֹמְרִים עֶשְׂרִים וְאַרְבָּעָה חֹדֶשׁ וּבֵית הִלֵּל אוֹמְרִים שְׁמוֹנָה עָשָׂר חֹדֶשׁ
אָמַר רַבָּן שִׁמְעוֹן בֶּן גַּמְלִיאֵל אֲנִי אַכְרִיעַ לְדִבְרֵי הָאוֹמֵר עֶשְׂרִים וְאַרְבָּעָה חֹדֶשׁ מֻתֶּרֶת לִנָּשֵׂא בְּעֶשְׂרִים וְאֶחָד חֹדֶשׁ לְדִבְרֵי הָאוֹמֵר בִּשְׁמוֹנָה עָשָׂר חֹדֶשׁ מֻתֶּרֶת לְהִנָּשֵׂא בַּחֲמִשָּׁה עָשָׂר חֹדֶשׁ לְפִי שֶׁאֵין הֶחָלָב נֶעְכָּר אֶלָּא לְאַחַר שְׁלֹשָׁה חֳדָשִׁים
אָמַר עֻלָּא הֲלָכָה כְּרַבִּי יְהוּדָה וְאָמַר מָר עֻקְבָא לִי הִתִּיר רַבִּי חֲנִינָא לָשֵׂאת לְאַחַר חֲמִשָּׁה עָשָׂר חֹדֶשׁ אֲרִיסֵהּ דְּאַבָּיֵי אֲתָא לְקַמֵּהּ דְּאַבָּיֵי אֲמַר לֵהּ מַהוּ לֵאָרֵס בַּחֲמִשָּׁה עָשָׂר חֹדֶשׁ אֲמַר לֵהּ חֲדָא דְּרַבִּי מֵאִיר וְרַבִּי יְהוּדָה הֲלָכָה כְּרַבִּי יְהוּדָה וְעוֹד בֵּית שַׁמַּאי וּבֵית הִלֵּל הֲלָכָה כְּבֵית הִלֵּל וְאָמַר עֻלָּא הֲלָכָה כְּרַבִּי יְהוּדָה וְאָמַר מָר עֻקְבָא לִי הִתִּיר רַבִּי חֲנִינָא לָשֵׂאת לְאַחַר חֲמִשָּׁה עָשָׂר חֹדֶשׁ כׇּל שֶׁכֵּן דְּאַתְּ לֵאָרֵס
כִּי אֲתָא לְקַמֵּהּ דְּרַב יוֹסֵף אֲמַר לֵהּ רַב וּשְׁמוּאֵל דְּאָמְרִי תַּרְוַיְהוּ צְרִיכָה לְהַמְתִּין עֶשְׂרִים וְאַרְבָּעָה חֹדֶשׁ חוּץ מִיּוֹם שֶׁנּוֹלַד בּוֹ וְחוּץ מִיּוֹם שֶׁנִּתְאָרְסָה בּוֹ רְהַט בָּתְרֵהּ תְּלָתָא פַּרְסֵי וְאָמְרִי לַהּ פַּרְסָא בְּחָלָא וְלָא אַדְרְכֵהּ
אָמַר אַבָּיֵי הַאי מִלְּתָא דַאֲמוּר רַבָּנַן אֲפִלּוּ בֵּיעֲתָא בְּכֻתָּחָא לָא לִשְׁרֵי אִינִישׁ בִּמְקוֹם רַבֵּהּ לָא מִשּׁוּם דְּמִחֲזֵי כְּאַפְקִירוּתָא אֶלָּא מִשּׁוּם דְּלָא מִסְתַּיְּעָא מִלְּתָא לְמֵימְרָא דְּהָא אֲנָא הֲוָה גְּמִירְנָא לֵהּ לְהָא דְּרַב וּשְׁמוּאֵל אֲפִלּוּ הָכִי לָא מִסְתַּיְּעָא לִי מִלְּתָא לְמֵימַר
תָּנוּ רַבָּנַן נָתְנָה בְּנָהּ לְמֵינֶקֶת אוֹ גְּמָלַתּוּ אוֹ מֵת מֻתֶּרֶת לִנָּשֵׂא מִיָּד רַב פָּפָּא וְרַב הוּנָא בְּרֵהּ דְּרַב יְהוֹשֻׁעַ סְבוּר לְמִעְבַּד עוֹבָדָא כִּי הָא מַתְנִיתָא אֲמַרָה לְהוּ הָהִיא סָבְתָּא בְּדִידִי הֲוָה עוֹבָדָא וַאֲסַר לִי רַב נַחְמָן
אִינִי וְהָא רַב נַחְמָן שְׁרָא לְהוּ לְבֵי רֵישׁ גָּלוּתָא שָׁאנֵי בֵּי רֵישׁ גָּלוּתָא דְּלָא הָדְרִי בְּהוּ
אֲמַר לְהוּ רַב פַּפֵּי וְאַתּוּן לָא תִּסְבְּרוּהָ מֵהָא דְּתַנְיָא הֲרֵי שֶׁהָיְתָה רְדוּפָה לֵילֵךְ לְבֵית אָבִיהָ אוֹ שֶׁהָיָה לָהּ כַּעַס בְּבֵית בַּעְלָהּ אוֹ שֶׁהָיָה בַּעְלָהּ חָבוּשׁ בְּבֵית הָאֲסוּרִין אוֹ שֶׁהָלַךְ בַּעְלָהּ לִמְדִינַת הַיָּם אוֹ שֶׁהָיָה בַּעְלָהּ זָקֵן אוֹ חוֹלֶה אוֹ שֶׁהָיְתָה עֲקָרָה וּזְקֵנָה אַיְלוֹנִית וּקְטַנָּה וְהַמַּפֶּלֶת אַחַר מִיתַת בַּעְלָהּ וְשֶׁאֵינָהּ רְאוּיָה לֵלֵד כֻּלָּן צְרִיכוֹת לְהַמְתִּין שְׁלֹשָׁה חֳדָשִׁים דִּבְרֵי רַבִּי מֵאִיר
רַבִּי יוֹסֵי מַתִּיר לֵאָרֵס וְלִנָּשֵׂא מִיָּד וְאָמַר רַב נַחְמָן אָמַר שְׁמוּאֵל הֲלָכָה כְּרַבִּי מֵאִיר בִּגְזֵרוֹתָיו
אָמְרִי לֵהּ לָאו אַדַּעְתִּין וְהִלְכְתָא מֵת מֻתָּר גְּמָלַתּוּ אָסוּר מָר בַּר רַב אָשֵׁי אָמַר אֲפִלּוּ מֵת נָמֵי אָסוּר דִּלְמָא קָטְלָה לֵהּ וְאָזְלָא וּמִנַּסְבָא הֲוָה עוֹבָדָא וַחֲנַקְתֵּהּ וְלָא הִיא הָהִיא שׁוֹטָה הֲוַאי דְּלָא עָבְדִי נְשֵׁי דְּחָנְקָן בְּנַיְהוּ
תָּנוּ רַבָּנַן הֲרֵי שֶׁנָּתְנוּ לָהּ בֵּן לְהָנִיק הֲרֵי זוֹ לֹא תָּנִיק עִמּוֹ לֹא בְּנָהּ וְלֹא בֶּן חֲבֶרְתָּהּ פָּסְקָה קִמְעָא אוֹכֶלֶת הַרְבֵּה לֹא תֹּאכַל עִמּוֹ דְּבָרִים הָרָעִים לְחָלָב
הַשְׁתָּא בְּנָהּ אָמְרַתְּ לָא בֶּן חֲבֶרְתָּהּ מִבַּעְיָא מַהוּ דְּתֵימָא בְּנָהּ הוּא דְּחָיְסָ[א] עִלָּוֵהּ מַמְצְיָא לֵהּ טְפֵי אֲבָל בֶּן חֲבֶרְתָּהּ אִי לָאו דַּהֲוָה לַהּ מוֹתָר לָא הֲוָה מַמְצְיָא לֵהּ קָא מַשְׁמַע לַן
פָּסְקָה קִמְעָא אוֹכֶלֶת הַרְבֵּה מֵהֵיכָא אָמַר רַב שֵׁשֶׁת מִשֶּׁלָּהּ
לֹא תֹּאכַל עִמּוֹ דְּבָרִים הָרָעִים מַאי נִינְהוּ אָמַר רַב כָּהֲנָא כְּגוֹן כְּשׁוּת וַחֲזִיז וְדָגִים קְטַנִּים וַאֲדָמָה אַבָּיֵי אָמַר אֲפִלּוּ קָרָא וַחֲבוּשָׁא רַב פָּפָּא אָמַר אֲפִלּוּ קוֹרָא וְכֻפְרָא רַב אָשֵׁי אָמַר אֲפִלּוּ כַּמְכָּא וְהַרְסָנָא מִנַּיְהוּ פָּסְקִי חֲלָבָא מִנַּיְהוּ עָכְרִי חֲלָבָא
דִּמְשַׁמְּשָׁא בֵּי רִחְיָא הָווּ לַהּ בְּנֵי נִכְפֵּי דִּמְשַׁמְּשָׁא עַל אַרְעָא הָווּ לַהּ בְּנֵי שְׁמוּטֵי דְּדָרְכָא עַל (רְמָא) [דְּמָא] דַּחֲמָרָא הָווּ לַהּ בְּנֵי גִּרְדָּנֵי דְּאָכְלָה חַרְדְּלָא הָווּ לַהּ בְּנֵי זַלְזְלָנֵי דְּאָכְלָה תַּחְלֵי הָווּ לַהּ בְּנֵי דּוּלְפָנֵי דְּאָכְלָה מוֹנִינֵי הָווּ לַהּ בְּנֵי מְצִיצֵי עֵינָא דְּאָכְלָה גַּרְגּוּשְׁתָּא הָווּ לַהּ בְּנֵי מְכֹעָרֵי דְּשָׁתְיָא שִׁכְרָא הָווּ לַהּ בְּנֵי אֻכָּמֵי דְּאָכְלָה בִּשְׂרָא וְשָׁתְיָא חַמְרָא הָווּ לַהּ בְּנֵי

 *** דף סא. *** 

בָּרְיֵי דְּאָכְלָה בֵּיעֵי הָווּ לַהּ בְּנֵי עֵינָנֵי דְּאָכְלָה כְּוָרֵי הָווּ לַהּ בְּנֵי חִנָּנֵי דְּאָכְלָה כַּרְפְּסָא הָווּ לַהּ בְּנֵי זִיוְתָנֵי דְּאָכְלָה כֻּסְבַּרְתָּא הָווּ לַהּ בְּנֵי בִּשְׂרָנֵי דְּאָכְלָה אֶתְרוֹגָא הָווּ לַהּ בְּנֵי רֵיחָנֵי בְּרַתֵּה דְּשַׁבּוּר מַלְכָּא אֲכַלָה בַּהּ אַמָּה אֶתְרוֹגָא וַהֲווֹ מַסְּקִי לַהּ לְקַמֵּהּ אֲבוּהּ בְּרֵישׁ רֵיחָנֵי
אָמַר רַב הוּנָא בְּדַק לַן רַב הוּנָא בַּר חִנָּנָא הִיא אוֹמֶרֶת לְהָנִיק וְהוּא אוֹמֵר שֶׁלֹּא לְהָנִיק שׁוֹמְעִין לָהּ צַעֲרָא דִּידַהּ הוּא הוּא אוֹמֵר לְהָנִיק וְהִיא אוֹמֶרֶת שֶׁלֹּא לְהָנִיק מַהוּ כֹּל הֵיכָא דְּלָאו אוֹרְחַהּ שׁוֹמְעִין לָהּ הִיא אוֹרְחַהּ וְהוּא לָאו אוֹרְחֵהּ מַאי בָּתַר דִּידֵהּ אָזְלִינַן אוֹ בָּתַר דִּידַהּ אָזְלִינַן
וּפָשֵׁטְנָא לֵהּ מֵהָא עוֹלֶה עִמּוֹ וְאֵינָהּ יוֹרֶדֶת עִמּוֹ אָמַר רַב הוּנָא מַאי קְרָאָה וְהִיא בְּעוּלַת בָּעַל בַּעֲלִיָּתוֹ שֶׁל בַּעַל וְלֹא בִּירִידָתוֹ שֶׁל בַּעַל רַבִּי אֶלְעָזָר אָמַר מֵהָכָא כִּי הִיא הָיְתָה אֵם כׇּל חָי לְחַיִּים נִתְּנָה וְלֹא לְצַעַר נִתְּנָה
הִכְנִיסָה לוֹ שִׁפְחָה וְכוּ' הָא שְׁאָרָא עָבְדָא וְתֵימָא לֵהּ עַיֵּלִית לָךְ אִתְּתָא בַּחֲרִיקַאי מִשּׁוּם דְּאָמַר לַהּ הָא טָרְחָא לְדִידִי וּלְדִידַהּ קַמֵּי דִידָךְ מַאן טָרַח
שְׁתַּיִם אֵינָהּ מְבַשֶּׁלֶת וְאֵינָהּ מְנִיקָה וְכוּ' הָא שְׁאָרָא עָבְדָא וְתֵימָא לֵהּ עַיֵּלִית לָךְ אִתְּתָא אַחֲרִיתִי דְּטָרְחָה לְדִידִי וּלְדִידַהּ וַחֲדָא לְדִידָךְ וּלְדִידַהּ מִשּׁוּם דְּאָמַר לַהּ קַמֵּי אוֹרְחֵי וּפָרְחֵי מַאן טָרַח
שָׁלֹשׁ אֵינָהּ מַצַּעַת הַמִּטָּה הָא שְׁאָרָא עָבְדָא וְתֵימָא לֵהּ עַיֵּלִית לָךְ אַחֲרִיתִי לְאוֹרְחֵי וּפָרְחֵי מִשּׁוּם דְּאָמַר לַהּ נְפִישׁ בְּנֵי בֵיתָא נְפִישׁ אוֹרְחֵי וּפָרְחֵי
אִי הָכִי אֲפִלּוּ אַרְבַּע נָמֵי אַרְבַּע כֵּוָן דִּנְפִישִׁי לְהוּ מְסַיְּעָן אַהֲדָדֵי
אָמַר רַב חָנָא וְאִיתֵּימָא רַבִּי שְׁמוּאֵל בַּר נַחְמָנִי לֹא הִכְנִיסָה לוֹ מַמָּשׁ אֶלָּא כֵּיוָן שֶׁרְאוּיָה לְהַכְנִיס אַף עַל פִּי שֶׁלֹּא הִכְנִיסָה תָּנָא אֶחָד שֶׁהִכְנִיסָה לוֹ וְאֶחָד שֶׁצִּמְצְמָה לוֹ מִשֶּׁלָּהּ
אַרְבַּע יוֹשֶׁבֶת בְּקָתֶדְרָא אָמַר רַב יִצְחָק בַּר חֲנַנְיָא אָמַר רַב הוּנָא אַף עַל פִּי שֶׁאָמְרוּ יוֹשֶׁבֶת בְּקָתֶדְרָא אֲבָל מוֹזֶגֶת לוֹ כּוֹס וּמַצַּעַת לוֹ אֶת הַמִּטָּה ומַרְחֶצֶת לוֹ פָּנָיו יָדָיו וְרַגְלָיו
אָמַר רַב יִצְחָק בַּר חֲנַנְיָא אָמַר רַב הוּנָא כׇּל מְלָאכוֹת שֶׁהָאִשָּׁה עוֹשָׂה לְבַעְלָהּ נִדָּה עוֹשָׂה לְבַעְלָהּ חוּץ מִמְּזִיגַת הַכּוֹס וְהַצָּעַת הַמִּטָּה וְהַרְחָצַת פָּנָיו יָדָיו וְרַגְלָיו
וְהַצָּעַת הַמִּטָּה אָמַר רָבָא לָא אֲמַרַן אֶלָּא בְּפָנָיו אֲבָל שֶׁלֹּא בְּפָנָיו לֵית לַן בַּהּ וּמְזִיגַת הַכּוֹס שְׁמוּאֵל מְחַלְּפָא לֵהּ דְּבֵיתְהוּ בִּידָא דִשְׂמָאלָא אַבָּיֵי מַנְּחָא לֵהּ אַפֻּמָּא דְכֻבָּא רָבָא אַבֵּי סַדְיָא רַב פָּפָּא אַשַּׁרְשִׁיפָא
אָמַר רַב יִצְחָק בַּר חֲנַנְיָא אָמַר רַב הוּנָא הַכֹּל מְשַׁהִין בִּפְנֵי הַשַּׁמָּשׁ חוּץ מִבָּשָׂר וְיַיִן אָמַר רַב חִסְדָּא בָּשָׂר שָׁמֵן וְיַיִן יָשָׁן אָמַר רָבָא בָּשָׂר שָׁמֵן כׇּל הַשָּׁנָה כֻּלָּהּ יַיִן יָשָׁן בִּתְקוּפַת תַּמּוּז
אָמַר רַב עָנָן בַּר תַּחְלִיפָא הֲוָה קָאֵמְנָא קַמֵּהּ דְּמָר שְׁמוּאֵל וְאַיְתוֹ לֵהּ תַּבְשִׁילָא דְאַרְדֵי וְאִי לָאו דִּיהַב לִי אִסְתַּכַּנִי אָמַר רַב אָשֵׁי הֲוָה קָאֵמְנָא קַמֵּהּ דְּרַב כָּהֲנָא וְאַיְתוֹ לֵהּ גַּרְגְּלִידֵי דְלִפְתָּא בְּחַלָּא וְאִי לָאו דִּיהַב לִי אִסְתַּכַּנִי רַב פָּפָּא אָמַר אֲפִלּוּ תְּמַרְתָּא דַּהֲנוּנִיתָא כְּלָלָא דְמִלְּתָא כֹּל דְּאִית לֵהּ רֵיחָא וְאִית לֵהּ קִיּוּהָא
אֲבוּהּ בַּר אִיהִי וּמִנְיָמִין בַּר אִיהִי חַד סָפֵי מִכֹּל מִינָא וּמִינָא וְחַד סָפֵי מֵחַד מִינָא מָר מִשְׁתַּעֵי אֵלִיָּהוּ בַּהֲדֵהּ וּמָר לָא מִשְׁתַּעֵי אֵלִיָּהוּ בַּהֲדֵהּ
הָנְהוּ תַּרְתֵּין חֲסִידֵי וְאָמְרִי לַהּ רַב מָרִי וְרַב פִּנְחָס בְּנֵי רַב חִסְדָּא מָר קָדֵם סָפֵי וּמָר מְאַחַר סָפֵי דְּקָדֵם סָפֵי אֵלִיָּהוּ מִשְׁתַּעֵי בַּהֲדֵהּ דִּמְאַחַר סָפֵי לָא מִשְׁתַּעֵי אֵלִיָּהוּ בַּהֲדֵהּ
אַמֵּימָר וּמָר זוּטְרָא וְרַב אָשֵׁי הָווּ קָא יָתְבִי אַפִּתְחָא דְּבֵי אִזְגּוּר מַלְכָּא חָלֵף וְאָזֵל אֲטֻרַנְגָּא דְמַלְכָּא חַזְיֵהּ רַב אָשֵׁי לְמָר זוּטְרָא

 *** דף סא: *** 

דַּחֲוַר אַפֵּהּ שְׁקַל בְּאֶצְבַּעְתֵּהּ אַנַּח לֵהּ בְּפֻמֵּהּ אֲמַר לֵהּ אַפְסַדְתְּ לִסְעוֹדְתָּא דְּמַלְכָּא אֲמַרוּ לֵהּ אַמַּאי תִּעְבֵּד הָכִי אֲמַר לְהוּ מַאן דְּעָבֵד הָכִי פְּסִיל לְמַאֲכַל דְּמַלְכָּא אֲמַרוּ לֵהּ אַמַּאי אֲמַר לְהוּ דָּבָר אַחֵר חֲזַאי בֵּהּ בְּדַקוּ וְלָא אַשְׁכַּחוּ שְׁקַל אֶצְבַּעְתֵּהּ אַנַּח עֲלֵהּ אֲמַר לְהוּ הָכָא מִי בָּדְקִיתוּ בְּדַקוּ אַשְׁכַּחוּ אֲמַרוּ לֵהּ רַבָּנַן מַאי טַעְמָא סָמְכַתְּ אַנִּסָּא אֲמַר לְהוּ חֲזַאי רוּחַ צָרַעַת דְּקָא פָרְחָה עִלָּוֵהּ
הָהוּא רוֹמָאָה דַּאֲמַר לָהּ לְהַהִיא אִתְּתָא מִנַּסְבַת לִי אֲמַרָה לֵהּ לָא אֲזַל אַיְתִי רֻמָּנֵי פַּלִּי וַאֲכַל קַמַּהּ כֹּל מַיָּא דְּצַעֲרִי לַהּ בְּלַעְתֵּהּ וְלָא הַב לַהּ עַד דְּזָג לַהּ לְסוֹף אֲמַר לַהּ אִי מַסֵּינָא לָךְ מִנַּסְבַת לִי אֲמַרָה לֵהּ אִין אֲזַל אַיְתִי רֻמָּנֵי פַּלִּי וַאֲכַל קַמַּהּ אֲמַר לַהּ כֹּל מַיָּא דְּצַעֲרִי לִךְ תּוּף שְׁדַאי תּוּף שְׁדַאי עַד דְּנָפְקָא מִנַּהּ כִּי הוּצָא יַרְקָא וְאִתְּסִיאַת
וְעוֹשָׂה בַּצֶּמֶר בְּצֶמֶר אִין בְּפִשְׁתִּים לָא מַתְנִיתִין מַנִּי רַבִּי יְהוּדָה הִיא דְּתַנְיָא אֵינוֹ כּוֹפָהּ לֹא לַעֲמֹד לִפְנֵי אָבִיו וְלֹא לַעֲמֹד לִפְנֵי בְנוֹ וְלֹא לִתֵּן תֶּבֶן לִפְנֵי בְהֶמְתּוֹ אֲבָל כּוֹפָהּ לִתֵּן תֶּבֶן לִפְנֵי בְקָרוֹ רַבִּי יְהוּדָה אוֹמֵר אַף אֵינוֹ כּוֹפָהּ לַעֲשׂוֹת בְּפִשְׁתָּן מִפְּנֵי שֶׁפִּשְׁתָּן מַסְרִיחַ אֶת הַפֶּה וּמְשַׁרְבֵּט אֶת הַשְּׂפָתַיִם וְהָנֵי מִלֵּי בְּכִתָּנָא רוֹמָאָה
רַבִּי אֱלִיעֶזֶר אוֹמֵר אֲפִלּוּ הִכְנִיסָה לוֹ מֵאָה שְׁפָחוֹת אָמַר רַב מַלְכִּיּוֹ אָמַר רַב אַדָּא בַּר אַהֲבָה הֲלָכָה כְּרַבִּי אֱלִיעֶזֶר
אָמַר רַבִּי חֲנִינָא בְּרֵהּ דְּרַב אִיקָא שַׁפּוּד שְׁפָחוֹת וְגוּמוֹת רַב מַלְכִּיּוֹ
בְּלוֹרִית אֵפֶר מִקְלֶה וּגְבִינָה רַב מַלְכִּיָּא
רַב פָּפָּא אָמַר מַתְנִיתִין וּמַתְנִיתָא רַב מַלְכִּיָּא שְׁמַעְתָּתָא רַב מַלְכִּיּוֹ וְסִימָנָךְ מַתְנִיתָא מַלְכְּתָא מַאי בֵּינַיְהוּ אִכָּא בֵּינַיְהוּ שְׁפָחוֹת
רַבָּן שִׁמְעוֹן בֶּן גַּמְלִיאֵל אוֹמֵר וְכוּ' הַיְנוּ תַּנָּא קַמָּא אִכָּא בֵּינַיְהוּ דְּמִטַּלְּלָא בְּגֻרְיָתָא קִיטָנְיָתָא וְנַדְרְשִׁיר
מַתְנִי' הַמַּדִּיר אֶת אִשְׁתּוֹ מִתַּשְׁמִישׁ הַמִּטָּה בֵּית שַׁמַּאי אוֹמְרִים שְׁתֵּי שַׁבָּתוֹת בֵּית הִלֵּל אוֹמְרִים שַׁבָּת אַחַת
הַתַּלְמִידִים יוֹצְאִין לְתַלְמוּד תּוֹרָה שֶׁלֹּא בִּרְשׁוּת שְׁלֹשִׁים יוֹם הַפּוֹעֲלִים שַׁבָּת אַחַת הָעוֹנָה הָאֲמוּרָה בַּתּוֹרָה הַטַּיָּלִין בְּכׇל יוֹם הַפּוֹעֲלִים שְׁתַּיִם בְּשַׁבָּת הַחַמָּרִים אַחַת בְּשַׁבָּת הַגַּמָּלִים אַחַת לִשְׁלשִׁים יוֹם הַסַּפָּנִים אַחַת לְשִׁשָּׁה חֳדָשִׁים דִּבְרֵי רַבִּי אֱלִיעֶזֶר
גְּמָ' מַאי טַעְמָא דְּבֵית שַׁמַּאי גָּמְרִי מִיּוֹלֶדֶת נְקֵבָה וּבֵית הִלֵּל גָּמְרִי מִיּוֹלֶדֶת זָכָר
וּבֵית הִלֵּל נָמֵי נִגְמְרוּ מִיּוֹלֶדֶת נְקֵבָה אִי מִיּוֹלֶדֶת גָּמְרִי לַהּ הָכִי נָמֵי אֶלָּא בֵּית הִלֵּל מִנִּדָּה גָּמְרִי לַהּ
בְּמַאי קָמִפַּלְגִי מָר סָבַר מִדֵּי דִּשְׁכִיחַ מִמִּדֵּי דִּשְׁכִיחַ וּמָר סָבַר מִדֵּי דְּהוּא גָּרֵם לַהּ מִמִּדֵּי דְּהוּא גָּרֵם לַהּ
אָמַר רַב מַחְלֹקֶת בִּמְפָרֵשׁ אֲבָל בִּסְתָם דִּבְרֵי הַכֹּל יוֹצִיא לְאַלְתַּר וְיִתֵּן כְּתֻבָּה וּשְׁמוּאֵל אָמַר אֲפִלּוּ בִּסְתָם נָמֵי יַמְתִּין שֶׁמָּא יִמְצָא פֶּתַח לְנִדְרוֹ
הָא פְּלִיגִי בַּהּ חֲדָא זִמְנָא דִּתְנַן הַמַּדִּיר אֶת אִשְׁתּוֹ מִלֵּהָנוֹת לוֹ עַד שְׁלֹשִׁים יוֹם יַעֲמִיד פַּרְנָס יוֹתֵר מִכָּאן יוֹצִיא וְיִתֵּן כְּתֻבָּה וְאָמַר רַב לֹא שָׁנוּ אֶלָּא בִּמְפָרֵשׁ אֲבָל בִּסְתָם יוֹצִיא לְאַלְתַּר וְיִתֵּן כְּתֻבָּה וּשְׁמוּאֵל אָמַר אֲפִלּוּ בִּסְתָם נָמֵי יַמְתִּין שֶׁמָּא יִמְצָא פֶּתַח לְנִדְרוֹ
צְרִיכָא דְּאִי אִתְּמַר בְּהָא בְּהָא קָאָמַר רַב מִשּׁוּם דְּלָא אֶפְשָׁר בְּפַרְנָס אֲבָל בְּהַהִיא דְּאֶפְשָׁר בְּפַרְנָס אֵימָא מוֹדֵי לֵהּ לִשְׁמוּאֵל וְאִי אִתְּמַר בְּהָהִיא בְּהָךְ קָאָמַר שְׁמוּאֵל אֲבָל בְּהָא אֵימָא מוֹדֵי לֵהּ לְרַב צְרִיכָא
הַתַּלְמִידִים יוֹצְאִין לְתַלְמוּד וְכוּ' בִּרְשׁוּת כַּמָּה כַּמָּה דְּבָעֵי

 *** דף סב. *** 

אוֹרְחָא דְמִלְּתָא כַּמָּה אָמַר רַב חֹדֶשׁ כָּאן וְחֹדֶשׁ בַּבַּיִת שֶׁנֶּאֱמַר לְכׇל דְּבַר הַמַּחְלְקוֹת הַבָּאָה וְהַיֹּצֵאת חֹדֶשׁ בְּחֹדֶשׁ לְכֹל חׇדְשֵׁי הַשָּׁנָה וְרַבִּי יוֹחָנָן אָמַר חֹדֶשׁ כָּאן וּשְׁנַיִם בְּבֵיתוֹ שֶׁנֶּאֱמַר חֹדֶשׁ יִהְיוּ בַלְּבָנוֹן שְׁנַיִם חֳדָשִׁים בְּבֵיתוֹ
וְרַב נָמֵי מַאי טַעְמָא לָא אָמַר מֵהַהִיא שָׁאנֵי בִּנְיַן בֵּית הַמִּקְדָּשׁ דְּאֶפְשָׁר עַל יְדֵי אֲחֵרִים וְרַבִּי יוֹחָנָן מַאי טַעְמָא לָא אָמַר מֵהַהִיא שָׁאנֵי הָתָם דְּאִית לֵהּ הַרְוָחָה
אָמַר רַב אֲנָחָה שׁוֹבֶרֶת חֲצִי גּוּפוֹ שֶׁל אָדָם שֶׁנֶּאֱמַר וְאַתָּה בֶן אָדָם הֵאָנַח בְּשִׁבְרוֹן מׇתְנַיִם וּבִמְרִירוּת תֵּאָנַח וְרַבִּי יוֹחָנָן אָמַר אַף כׇּל גּוּפוֹ שֶׁל אָדָם שֶׁנֶּאֱמַר וְהָיָה כִּי יֹאמְרוּ אֵלֶיךָ עַל מָה אַתָּה נֶאֱנָח וְאָמַרְתָּ אֶל שְׁמוּעָה כִי בָאָה וְנָמֵס כׇּל לֵב וְרָפוּ כׇל יָדַיִם וְכִהֲתָה כׇל רוּחַ וְכׇל בִּרְכַּיִם תֵּלַכְנָה מַּיִם
וְרַבִּי יוֹחָנָן נָמֵי הָכְתִיב בְּשִׁבְרוֹן מׇתְנַיִם הָהִיא דְּכִי מַתְחֲלָא מִמׇּתְנַיִם מַתְחֲלָא וְרַב נָמֵי הָכְתִיב וְנָמֵס כׇּל לֵב וְרָפוּ כׇל יָדַיִם וְכִהֲתָה כׇל רוּחַ שָׁאנֵי שְׁמוּעָה דְּבֵית הַמִּקְדָּשׁ דְּתַקִּיפָא טוּבָא
הָהוּא יִשְׂרָאֵל וְגוֹי דַּהֲווֹ קָאָזְלִי בְּאוֹרְחָא בַּהֲדֵי הֲדָדֵי לָא אִמְּצִי גּוֹי לְסַגּוֹיֵי בַּהֲדֵי יִשְׂרָאֵל אַדְכְּרֵהּ חֻרְבַּן בֵּית הַמִּקְדָּשׁ נְגִיד וְאִתְּנַח וַאֲפִלּוּ הָכִי לָא אִמְּצִי גּוֹי לְסַגּוֹיֵי בַּהֲדֵהּ אֲמַר לֵהּ לָאו אָמְרִיתוּ אֲנָחָה שׁוֹבֶרֶת חֲצִי גּוּפוֹ שֶׁל אָדָם אֲמַר לֵהּ הָנֵי מִלֵּי מִלְּתָא חַדְתִּי אֲבָל הָא דַּשְׁנַן בָּהּ לָא דְּאָמְרִי אִינָשֵׁי (דְּמַלְּפִי) [דְּמַלְּפָא] תִּכְלֵי לָא בָּהֲתָה
הַטַּיָּלִין בְּכׇל יוֹם מַאי טַיָּלִין אָמַר רָבָא בְּנֵי פִרְקֵי אֲמַר לֵהּ אַבָּיֵי מַאן דִּכְתִיב בְּהוּ שָׁוְא לָכֶם מַשְׁכִּימֵי קוּם מְאַחֲרֵי שֶׁבֶת אֹכְלֵי לֶחֶם הָעֲצָבִים כֵּן יִתֵּן לִידִידוֹ שֵׁנָא וְאָמַר רַב יִצְחָק אֵלּוּ נְשׁוֹתֵיהֶן שֶׁל תַּלְמִידֵי חֲכָמִים שֶׁמְּנַדְּדוֹת שֵׁנָה מֵעֵינֵיהֶם בָּעוֹלָם הַזֶּה וּבָאוֹת לְחַיֵּי הָעוֹלָם הַבָּא וְאַתְּ אָמְרַתְּ בְּנֵי פִרְקֵי
אֶלָּא אָמַר אַבָּיֵי כִּדְרַב דְּאָמַר רַב כְּגוֹן רַב שְׁמוּאֵל בַּר שִׁילַת דְּאָכֵל מִדִּידֵהּ וְשָׁתֵי מִדִּידֵהּ וְגָנֵי בְּטֻלָּא דְאַפַּדְנֵהּ וְלָא חָלֵף פְּרִיסְתְּקָא דְמַלְכָּא אַבָּבֵהּ כִּי אֲתָא רָבִין אָמַר כְּגוֹן מְפַנְּקִי דְמַעְרְבָא
רַבִּי אֲבָהוּ הֲוָה קָאֵי בֵּי בָאנֵי הֲווֹ סָמְכִי לֵהּ תְּרֵי עַבְדֵי אִפְּחִית בֵּי בָאנֵי מִתּוּתֵהּ אִתְרְמִי לֵהּ עַמּוּדָא סְלֵק וְאַסְּקִינְהוּ רַבִּי יוֹחָנָן הֲוָה קָסָלֵק בְּדַרְגָּא הֲווֹ סָמְכִי לֵהּ רַב אַמֵּי וְרַב אַסִּי אִפְּחִתָא דַּרְגָּא תּוּתֵהּ סְלֵק וְאַסְּקִינְהוּ אָמְרִי לֵהּ רַבָּנַן וְכִי מֵאַחַר דְּהָכִי לְמָה לֵהּ לְמִסְמְכֵהּ אֲמַר לְהוּ אִם כֵּן מָה אַנִּיחַ לְעֵת זִקְנָה
וְהַפּוֹעֲלִים שְׁתַּיִם בַּשַּׁבָּת וְהָתַנְיָא הַפּוֹעֲלִים אַחַת בַּשַּׁבָּת אָמַר רַבִּי יוֹסֵי בְּרַבִּי חֲנִינָא לָא קַשְׁיָא כָּאן בְּעוֹשִׂין מְלָאכָה בְּעִירָן כָּאן בְּעוֹשִׂין מְלָאכָה בְּעִיר אַחֶרֶת תַּנְיָא נָמֵי הָכִי הַפּוֹעֲלִים שְׁתַּיִם בַּשַּׁבָּת בַּמֶּה דְּבָרִים אֲמוּרִים בְּעוֹשִׂין מְלָאכָה בְּעִירָן אֲבָל בְּעוֹשִׂין מְלָאכָה בְּעִיר אַחֶרֶת אַחַת בַּשַּׁבָּת
הַחַמָּרִים אַחַת בַּשַּׁבָּת אֲמַר לֵהּ רַבָּה בַּר רַב חָנָן לְאַבָּיֵי אִכְּפַל תַּנָּא לְאַשְׁמוֹעִינַן טַיָּל וּפוֹעֵל אֲמַר לֵהּ לָא

 *** דף סב: *** 

אַכֻּלְּהוּ וְהָא שִׁשָּׁה חֳדָשִׁים קָאָמַר אֵינוֹ דּוֹמֶה מִי שֶׁיֵּשׁ לוֹ פַּת בְּסַלּוֹ לְמִי שֶׁאֵין לוֹ פַּת בְּסַלּוֹ
אֲמַר לֵהּ רַבָּה בַּר רַב חָנָן לְאַבָּיֵי חַמָּר וְנַעֲשֶׂה גַּמָּל מַאי אֲמַר לֵהּ רוֹצָה אִשָּׁה בְּקַב וְתִפְלוּת מֵעֲשָׂרָה קַבִּין וּפְרִישׁוּת
הַסַּפָּנִים אַחַת לְשִׁשָּׁה חֳדָשִׁים דִּבְרֵי רַבִּי אֱלִיעֶזֶר אָמַר רַב בְּרוֹנָא אָמַר רַב הֲלָכָה כְּרַבִּי אֱלִיעֶזֶר אָמַר רַב אַדָּא בַּר אַהֲבָה אָמַר רַב זוֹ דִּבְרֵי רַבִּי אֱלִיעֶזֶר אֲבָל חֲכָמִים אוֹמְרִים הַתַּלְמִידִים יוֹצְאִין לְתַלְמוּד תּוֹרָה שְׁתַּיִם וְשָׁלֹשׁ שָׁנִים שֶׁלֹּא בִּרְשׁוּת אָמַר רָבָא סָמְכוּ רַבָּנַן אַדְּרַב אַדָּא בַּר אַהֲבָה וְעָבְדִי עוֹבָדָא בְּנַפְשַׁיְהוּ
כִּי הָא דְּרַב רְחוּמִי הֲוָה שְׁכִיחַ קַמֵּהּ דְּרָבָא בְּמָחוֹזָא הֲוָה רְגִיל דַּהֲוָה אָתֵי לְבֵיתֵהּ כֹּל מַעֲלֵי יוֹמָא דְכִפּוּרֵי יוֹמָא חַד מְשַׁכְתֵּהּ שְׁמַעְתָּא הֲוָה מְסַכְּיָא דְּבֵיתְהוּ הַשְׁתָּא אָתֵי הַשְׁתָּא אָתֵי לָא אֲתָא חֲלַשׁ דַּעְתַּהּ אַחִית דִּמְעֲתָא מֵעֵינַהּ הֲוָה יָתֵב בְּאִגָּרָא אִפְּחִית אִגָּרָא מִתּוּתֵהּ וְנָח נַפְשֵׁהּ
עוֹנָה שֶׁל תַּלְמִידֵי חֲכָמִים אֵימַת אָמַר רַב יְהוּדָה אָמַר שְׁמוּאֵל מֵעֶרֶב שַׁבָּת לְעֶרֶב שַׁבָּת אֲשֶׁר פִּרְיוֹ יִתֵּן בְּעִתּוֹ אָמַר רַב יְהוּדָה וְאִיתֵּימָא רַב הוּנָא וְאִיתֵּימָא רַב נַחְמָן זֶה הַמְשַׁמֵּשׁ מִטָּתוֹ מֵעֶרֶב שַׁבָּת לְעֶרֶב שַׁבָּת
יְהוּדָה בְּרֵהּ דְּרַבִּי חִיָּא חַתְנֵהּ דְּרַבִּי יַנַּאי הֲוָה אָזֵל וְיָתֵב בְּבֵי רַב וְכׇל בֵּי שִׁמְשֵׁי הֲוָה אָתֵי לְבֵיתֵהּ וְכִי הֲוָה אָתֵי הֲוָה קָא חָזֵי קַמֵּהּ עַמּוּדָא דְנוּרָא יוֹמָא חַד מְשַׁכְתֵּהּ שְׁמַעְתָּא כֵּוָן דְּלָא חָזֵי הָהוּא סִימָנָא אֲמַר לְהוּ רַבִּי יַנַּאי כְּפוּ מִטָּתוֹ שֶׁאִלְמָלֵי יְהוּדָה קַיָּם לֹא בִּטֵּל עוֹנָתוֹ הֲוַאי כִּשְׁגָגָה שֶׁיֹּצָא מִלִּפְנֵי הַשַּׁלִּיט וְנָח נַפְשֵׁהּ
רַבִּי אִעֲסֵק לֵהּ לִבְרֵהּ בֵּי רַבִּי חִיָּא כִּי מְטָא לְמִכְתַּב כְּתֻבָּה נָח נַפְשַׁהּ דִּרְבִיתָא אָמַר רַבִּי חַס וְשָׁלוֹם פְּסוּלָא אִכָּא יְתִיבוּ וְעַיִּנוּ בְּמִשְׁפָּחוֹת רַבִּי אָתֵי מִשְּׁפַטְיָה בֶּן אֲבִיטַל וְרַבִּי חִיָּא אָתֵי מִשִּׁמְעִי אֲחִי דָוִד
אֲזַל אִעֲסֵק לֵהּ לִבְרֵהּ בֵּי רַבִּי יוֹסֵי בֶּן זִמְרָא פְּסַקוּ לֵהּ תַּרְתֵּי סְרֵי שְׁנִין לְמֵיזַל בְּבֵי רַב אַחְלְפוּהָ קַמֵּהּ אֲמַר לְהוּ נִהְווֹ שֵׁת שְׁנִין אַחְלְפוּהָ קַמֵּהּ אֲמַר לְהוּ אֶכְנֹס וַהֲדַר אֵיזִיל הֲוָה קָא מִכְּסִיף מֵאֲבוּהּ אֲמַר לֵהּ בְּנִי דַּעַת קוֹנְךָ יֵשׁ בָּךְ
מֵעִקָּרָא כְּתִיב תְּבִאֵמוֹ וְתִטָּעֵמוֹ וּלְבַסּוֹף כְּתִיב וְעָשׂוּ לִי מִקְדָּשׁ וְשָׁכַנְתִּי בְּתוֹכָם
אֲזַל יְתֵב תַּרְתֵּי סְרֵי שְׁנֵי בְּבֵי רַב עַד דַּאֲתָא אִעֲקַרָא דְּבֵיתְהוּ אָמַר רַבִּי הֵיכִי נַעֲבֵד נְגָרְשָׁהּ יֹאמְרוּ עֲנִיָּהּ זוֹ לַשָּׁוְא שִׁמְּרָה נִנְּסִיב אִתְּתָא אַחֲרִיתִי יֹאמְרוּ זוֹ אִשְׁתּוֹ וְזוֹ זוֹנָתוֹ בְּעָא עֲלַהּ רַחֲמֵי וְאִתַּסִּיאַת
רַבִּי חֲנַנְיָה בֶּן חֲכִינַאי הֲוָה קָאָזֵיל לְבֵי רַב בְּשִׁלְהֵי הִלּוּלֵהּ דְּרַבִּי שִׁמְעוֹן בֶּן יוֹחַאי אֲמַר לֵהּ אִעַכַּב לִי עַד דְּאָתֵי בַּהֲדָךְ לָא אִעַכַּב לֵהּ אֲזַל יְתֵב תְּרֵי סְרֵי שְׁנֵי בְּבֵי רַב עַד דְּאָתֵי אִשְׁתַּנּוֹ שְׁבִילֵי דְמָתָא וְלָא יְדַע לְמֵיזַל לְבֵיתֵהּ
אֲזַל יְתֵב אַגֻּדָּא דְּנַהֲרָא שְׁמַע לְהַהִיא רְבִיתָא דַּהֲווֹ קָרוּ לַהּ בַּת חֲכִינַאי בַּת חֲכִינַאי מַלַּי קֻלְּתִיךְ וְתָא נֵזִיל אֲמַר שְׁמַע מִנַּהּ הַאי רְבִיתָא דִּידַן אֲזַל בָּתְרַהּ הֲוָה יְתִיבָא דְּבֵיתְהוּ קָא נָהֲלָה קִמְחָא דַּל עֵינַהּ חֲזִיתֵהּ סְוִי לִבַּהּ פְּרַח רוּחַהּ אָמַר לְפָנָיו רִבּוֹנוֹ שֶׁל עוֹלָם עֲנִיָּה זוֹ זֶה שְׂכָרָהּ בְּעָא רַחֲמֵי עֲלַהּ וְ[אַ]חֲיַהּ
רַבִּי חָמָא בַּר בֵּיסָא אֲזַל יְתֵב תְּרֵי סְרֵי שְׁנֵי בְּבֵי מִדְרְשָׁא כִּי אֲתָא אֲמַר לָא אֶעֱבֵד כִּדְעָבֵד בֶּן חֲכִינַאי עָיֵל יָתֵב בֵּ[י] מִדְרְשָׁא שְׁלַח לְבֵיתֵהּ אֲתָא רַבִּי אוֹשַׁעְיָא בְּרֵהּ יָתֵב קַמֵּהּ הֲוָה קָא מְשַׁאֵל לֵהּ שְׁמַעְתָּא חֲזָא דְּקָא מְחַדְּדִי שְׁמַעְתָּתֵהּ חֲלַשׁ דַּעְתֵּהּ אֲמַר אִי הֲוַאי הָכָא הֲוָה לִי זֶרַע כִּי הַאי
עָל לְבֵיתֵהּ עָל בְּרֵהּ קָם קַמֵּהּ הוּא סָבַר לְמִשְׁאֲלֵהּ שְׁמַעְתְּתָא קָא בָעֵי אֲמַרָה לֵהּ דְּבֵיתְהוּ מִי אִכָּא אַבָּא דְּקָאֵם מִקַּמֵּי בְּרָא קָרֵי עֲלֵהּ רָמֵי בַּר חָמָא הַחוּט הַמְשֻׁלָּשׁ לֹא בִּמְהֵרָה יִנָּתֵק זֶה רַבִּי אוֹשַׁעְיָא בְּנוֹ שֶׁל רַבִּי חָמָא בַּר בֵּיסָא
רַבִּי עֲקִיבָא רָעֲיָא דְּבֶן כַּלְבָּא שָׂבוּעַ הֲוָה חֲזִיתֵהּ בְּרַתֵּה דַּהֲוָה צְנִיעַ וּמְעַלֵּי אֲמַרָה לֵהּ אִי מִקַּדַּשְׁנָא לָךְ אָזְלַתְּ לְבֵי רַב אֲמַר לַהּ אִין אִקַּדַּשָׁא לֵהּ בְּצִנְעָה וְשַׁדַּרְתֵּהּ שְׁמַע אֲבוּהָ אַפְּקַהּ מִבֵּיתֵהּ אַדְּרַהּ הֲנָאָה מִנִּכְסֵהּ אֲזַל יְתֵב תְּרֵי סְרֵי שְׁנִין בְּבֵי רַב כִּי אֲתָא אַיְתִי בַּהֲדֵהּ תְּרֵי סְרֵי אַלְפֵי תַּלְמִידֵי שַׁמְעֵהּ לְהָהוּא סָבָא דְּקָאָמַר לַהּ עַד כַּמָּה

 *** דף סג. *** 

קָא מִדַּבְּרַתְּ אַלְמְנוּת חַיִּים אֲמַרָה לֵהּ אִי לְדִידִי צָיֵת יָתֵב תְּרֵי סְרֵי שְׁנֵי אַחְרָנְיָ[תָא] אָמַר בִּרְשׁוּת קָא עָבֵדְנָא הֲדַר אָזֵל וְיָתֵב תְּרֵי סְרֵי שְׁנֵי אַחְרָנְיָ[תָא] בְּבֵי רַב כִּי אֲתָא אַיְתִי בַּהֲדֵהּ עֶשְׂרִין וְאַרְבְּעָה אַלְפֵי תַּלְמִידֵי שְׁמַעָה דְּבֵיתְהוּ הֲוָת קָא נָפְקָא לְאַפֵּהּ אֲמַרוּ לַהּ שִׁיבָבָתָא שְׁאִילִי מָאנֵי לְבוֹשׁ וְאִכַּסַּאי אֲמַרָה לְהוּ יוֹדֵעַ צַדִּיק נֶפֶשׁ בְּהֶמְתּוֹ כִּי מָטְיָא לְגַבֵּהּ נְפַלָה עַל אַפַּהּ קָא מְנַשְּׁקָא לֵהּ לְכַרְעֵהּ הֲווֹ קָא מְדַחֲפִי לַהּ שַׁמָּעֵהּ אֲמַר לְהוּ שִׁבְקוּהָ שֶׁלִּי וְשֶׁלָּכֶם שֶׁלָּהּ הוּא
שְׁמַע אֲבוּהָ דַּאֲתָא גַּבְרָא רַבָּה לְמָתָא אָמַר אֵיזִיל לְגַבֵּהּ אֶפְשָׁר דְּמֵפַר נִדְרַאי אֲתָא לְגַבֵּהּ אֲמַר לֵהּ אַדַּעְתָּא דְּגַבְרָא רַבָּה מִי נְדַרְתְּ אָמַר לוֹ אֲפִלּוּ פֶּרֶק אֶחָד וַאֲפִלּוּ הֲלָכָה אַחַת אֲמַר לֵהּ אֲנָא הוּא נְפַל עַל אַפֵּהּ וְנַשְּׁקֵהּ עַל כַּרְעֵהּ וִיהַב לֵהּ פַּלְגָא מָמוֹנֵהּ בְּרַתֵּה דְּרַבִּי עֲקִיבָא עֲבַדָא לֵהּ לְבֶן עַזַּאי הָכִי וְהַיְנוּ דְּאָמְרִי אִינָשֵׁי רְחֵלָא בָּתַר רְחֵלָא אָזְלָא כְּעוֹבָדֵי אִמָּא כָּךְ עוֹבָדֵי בְּרַתָּא
רַב יוֹסֵף בְּרֵהּ דְּרָבָא שַׁדְּרֵהּ אֲבוּהִי לְבֵי רַב לְקַמֵּהּ דְּרַב יוֹסֵף פְּסַקוּ לֵהּ שֵׁת שְׁנֵי כִּי הֲוָה תְּלָת שְׁנֵי מְטָא מַעֲלֵי יוֹמָא דְכִפּוּרֵי אָמַר אֵיזִיל וְאֶחְזִינְהוּ לְאִינָשֵׁי בֵּיתִי שְׁמַע אֲבוּהִי שְׁקַל מָנָא וּנְפַק לְאַפֵּהּ אֲמַר לֵהּ זוֹנָתְךָ נִזְכַּרְתָּ אִכָּא דְאָמְרִי אֲמַר לֵהּ יוֹנָתְךָ נִזְכַּרְתָּ אִטְּרוּד לָא מָר אִפְּסִיק וְלָא מָר אִפְּסִיק
מַתְנִי' הַמּוֹרֶדֶת עַל בַּעְלָהּ פּוֹחֲתִין לָהּ מִכְּתֻבָּתָהּ שִׁבְעָה דִּינָרִין בַּשַּׁבָּת רַבִּי יְהוּדָה אוֹמֵר שִׁבְעָה טַרְפְּעִיקִין עַד מָתַי הוּא פּוֹחֵת עַד כְּנֶגֶד כְּתֻבָּתָהּ רַבִּי יוֹסֵי אוֹמֵר לְעוֹלָם הוּא פּוֹחֵת וְהוֹלֵךְ עַד שֶׁאִם תִּפֹּל לָהּ יְרֻשָּׁה מִמָּקוֹם אַחֵר גּוֹבָה הֵימֶנָּה וְכֵן הַמּוֹרֵד עַל אִשְׁתּוֹ מוֹסִיפִין עַל כְּתֻבָּתָהּ שְׁלֹשָׁה דִּינָרִין בְּשַׁבָּת רַבִּי יְהוּדָה אוֹמֵר שְׁלֹשָׁה טַרְפְּעִיקִין
גְּמָ' מוֹרֶדֶת מִמַּאי רַב הוּנָא אָמַר מִתַּשְׁמִישׁ הַמִּטָּה רַבִּי יוֹסֵי בְּרַבִּי חֲנִינָא אָמַר מִמְּלָאכָה תְּנַן וְכֵן הַמּוֹרֵד עַל אִשְׁתּוֹ בִּשְׁלָמָא לְמַאן דְּאָמַר מִתַּשְׁמִישׁ לְחַיֵּי אֶלָּא לְמַאן דְּאָמַר מִמְּלָאכָה מִי מְשֻׁעְבָּד לַהּ אִין בְּאוֹמֵר אֵינִי זָן וְאֵינִי מְפַרְנֵס
וְהָאָמַר רַב הָאוֹמֵר אֵינִי זָן וְאֵינִי מְפַרְנֵס יוֹצִיא וְיִתֵּן כְּתֻבָּה וְלָאו לְאִמְּלוֹכֵי בֵּהּ בָּעֵי
מֵתִבִי אַחַת לִי אֲרוּסָה וּנְשׂוּאָה וַאֲפִלּוּ נִדָּה וַאֲפִלּוּ חוֹלָה וַאֲפִלּוּ שׁוֹמֶרֶת יָבָם
בִּשְׁלָמָא לְמַאן דְּאָמַר מִמְּלָאכָה שַׁפִּיר אֶלָּא לְמַאן דְּאָמַר מִתַּשְׁמִישׁ נִדָּה בַּת תַּשְׁמִישׁ הִיא אָמַר לָךְ אֵינוֹ דּוֹמֶה מִי שֶׁיֵּשׁ לוֹ פַּת בְּסַלּוֹ לְמִי שֶׁאֵין לוֹ
אִכָּא דְּאָמְרִי בִּשְׁלָמָא לְמַאן דְּאָמַר מִתַּשְׁמִישׁ הַיְנוּ דְּקָתָנֵי חוֹלָה

 *** דף סג: *** 

אֶלָּא לְמַאן דְּאָמַר מִמְּלָאכָה חוֹלָה בַּת מְלָאכָה הִיא אֶלָּא מִתַּשְׁמִישׁ כֻּלֵּי עָלְמָא לָא פְּלִיגִי דְּהָוְיָא מוֹרֶדֶת כִּי פְּלִיגִי מִמְּלָאכָה מָר סָבַר מִמְּלָאכָה לָא הָוְיָא מוֹרֶדֶת וּמָר סָבַר מִמְּלָאכָה נָמֵי הָוְיָא מוֹרֶדֶת
גּוּפָא הַמּוֹרֶדֶת עַל בַּעֲלָהּ פּוֹחֲתִין לָהּ מִכְּתֻבָּתָהּ שִׁבְעָה דִּינָרִים בְּשַׁבָּת רַבִּי יְהוּדָה אוֹמֵר שִׁבְעָה טַרְפְּעִיקִין רַבּוֹתֵינוּ חָזְרוּ וְנִמְנוּ שֶׁיְּהוּ מַכְרִיזִין עָלֶיהָ אַרְבַּע שַׁבָּתוֹת זוֹ אַחַר זוֹ וְשׁוֹלְחִין לָהּ בֵּית דִּין הֱוִי יוֹדַעַת שֶׁאֲפִלּוּ כְּתֻבָּתִיךְ מֵאָה מָנֶה הִפְסַדְתְּ אַחַת לִי אֲרוּסָה וּנְשׂוּאָה אֲפִלּוּ נִדָּה אֲפִלּוּ חוֹלָה וַאֲפִלּוּ שׁוֹמֶרֶת יָבָם
אֲמַר לֵהּ רַבִּי חִיָּא בַּר יוֹסֵף לִשְׁמוּאֵל נִדָּה בַּת תַּשְׁמִישׁ הִיא אֲמַר לֵהּ אֵינוֹ דּוֹמֶה מִי שֶׁיֵּשׁ לוֹ פַּת בְּסַלּוֹ לְמִי שֶׁאֵין לוֹ פַּת בְּסַלּוֹ
אָמַר רָמֵי בַּר חָמָא אֵין מַכְרִיזִין עָלֶיהָ אֶלָּא בְּבָתֵּי כְנֵסִיּוֹת וּבְבָתֵּי מִדְרָשׁוֹת אָמַר רָבָא דַּיְקָא נָמֵי דְּקָתָנֵי אַרְבַּע שַׁבָּתוֹת זוֹ אַחַר זוֹ שְׁמַע מִנַּהּ אָמַר רָמֵי בַּר חָמָא פַּעֲמַיִם שׁוֹלְחִין לָהּ מִבֵּית דִּין אַחַת קֹדֶם הַכְרָזָה וְאַחַת לְאַחַר הַכְרָזָה
דָּרַשׁ רַב נַחְמָן בַּר רַב חִסְדָּא הֲלָכָה כְּרַבּוֹתֵינוּ אָמַר רָבָא הַאי בֻּרְכָא אֲמַר לֵהּ רַב נַחְמָן בַּר יִצְחָק מַאי בֻּרְכָתֵהּ אֲנָא אַמְרִיתַהּ נִהֲלֵהּ וּמִשְּׁמֵהּ דְּגַבְרָא רַבָּה אַמְרִיתַהּ נִהֲלֵהּ וּמַנּוּ רַבִּי יוֹסֵי בְּרַבִּי חֲנִינָא
וְאִיהוּ כְּמַאן סָבַר כִּי הָא דְּאִתְּמַר רָבָא אָמַר רַב שֵׁשֶׁת הֲלָכָה נִמְלָכִין בָּהּ רַב הוּנָא בַּר יְהוּדָה אָמַר רַב שֵׁשֶׁת הֲלָכָה אֵין נִמְלָכִין בָּהּ
הֵיכִי דָּמְיָא מוֹרֶדֶת אָמַר אַמֵּימָר דְּאָמְרָה בָּעֵינָא לֵהּ וּמְצַעַרְנָא לֵהּ אֲבָל אָמְרָה מְאִיס עֲלַי לָא כָּיְפִינַן לַהּ מָר זוּטְרָא אָמַר כָּיְפִינַן לָהּ
הֲוָה עוֹבָדָא וְאַכְפְּיַהּ מָר זוּטְרָא וּנְפַק מִנֵּהּ רַבִּי חֲנִינָא מִסּוּרָא וְלָא הִיא הָתָם סִיַּעְתָּא דִשְׁמַיָּא הֲוָה
כַּלְּתֵהּ דְּרַב זְבִיד אִמְּרַדָא הֲוָה תְּפִיסָא חַד שֵׁירָא יְתֵב אַמֵּימָר וּמָר זוּטְרָא וְרַב אָשֵׁי וִיתֵב רַב גַּמָּדָא גַּבַּיְהוּ יָתְבִי וְקָאָמְרִי מָרְדָה הִפְסִידָה בְּלָאוֹתֶיהָ קַיָּמִין אֲמַר לְהוּ רַב גַּמָּדָא מִשּׁוּם דְּרַב זְבִיד גַּבְרָא רַבָּה מַחְנִיפִיתוּ לֵהּ וְהָאָמַר רַב כָּהֲנָא מִבַּעְיָא בָּעֵי רָבָא וְלָא פְּשִׁיט אִכָּא דְּאָמְרִי יָתְבִי וְקָאָמְרִי מָרְדָה לֹא הִפְסִידָה בְּלָאוֹתֶיהָ קַיָּמִין אֲמַר לְהוּ רַב גַּמָּדָא

 *** דף סד. *** 

מִשּׁוּם דְּרַב זְבִיד גַּבְרָא רַבָּה הוּא אָפְכִיתוּ לֵהּ לְדִינָא עִלָּוֵהּ הָאָמַר רַב כָּהֲנָא מִבַּעְיָא בָּעֵי לַהּ רָבָא וְלָא פְּשִׁיט הַשְׁתָּא דְּלָא אִתְּמַר לָא הָכִי וְלָא הָכִי תְּפַסָה לָא מַפְּקִינַן מִנַּהּ לָא תְּפַסָה לָא יָהֲבִינַן לַהּ
וּמְשַׁהֵינַן לַהּ תְּרֵיסַר יַרְחֵי שַׁתָּא אַגִּטָּא וּבְהָנָךְ תְּרֵיסַר יַרְחֵי שַׁתָּא לֵית לַהּ מְזוֹנֵי מִבַּעַל
אָמַר רַב טוֹבִי בַּר קִסְנָא אָמַר שְׁמוּאֵל כּוֹתְבִין אִגֶּרֶת מָרֶד עַל אֲרוּסָה וְאֵין כּוֹתְבִין אִגֶּרֶת מָרֶד עַל שׁוֹמֶרֶת יָבָם מֵיתִיבִי אַחַת לִי אֲרוּסָה וּנְשׂוּאָה אֲפִלּוּ נִדָּה אֲפִלּוּ חוֹלָה וַאֲפִלּוּ שׁוֹמֶרֶת יָבָם
לָא קַשְׁיָא כָּאן שֶׁתָּבַע הוּא כָּאן שֶׁתָּבְעָה הִיא דְּאָמַר רַב תַּחְלִיפָא בַּר אֲבִימִי אָמַר שְׁמוּאֵל תָּבַע הוּא נִזְקָקִין לוֹ תָּבְעָה הִיא אֵין נִזְקָקִין לָהּ
בְּמַאי אוֹקֵמְתַּהּ לְהָא דִּשְׁמוּאֵל בְּשֶׁתָּבְעָה הִיא הַאי כּוֹתְבִין אִגֶּרֶת מֶרֶד עַל אֲרוּסָה לַאֲרוּסָה מִבְּעֵי לֵהּ הָא לָא קַשְׁיָא תְּנִי לָאֲרוּסָה
מַאי שְׁנָא שׁוֹמֶרֶת יָבָם דְּלָא דְּאָמְרִינַן לַהּ זִיל לָא מִפַּקְּדַתְּ אֲרוּסָה נָמֵי נֵימָא לַהּ זִיל לָא מִפַּקְּדַתְּ אֶלָּא בְּבָאָה מֵחֲמַת טַעֲנָה דְּאָמְרָה בָּעֵינָא חֻטְרָא לִידָא וּמָרָה לִקְבוּרָה
הָכִי נָמֵי שׁוֹמֶרֶת יָבָם בְּבָאָה מֵחֲמַת טַעֲנָה אֶלָּא אִדֵּי וְאִדֵּי שֶׁתָּבַע הוּא וְלָא קַשְׁיָא כָּאן לַחֲלֹץ וְכָאן לְיַבֵּם דְּאָמַר רַבִּי פְּדָת אָמַר רַבִּי יוֹחָנָן תָּבַע לַחְלֹץ נִזְקָקִין לוֹ תָּבַע לְיַבֵּם אֵין נִזְקָקִין לוֹ
מַאי שְׁנָא לְיַבֵּם דְּלָא דְּאָמְרִינַן לֵהּ זִיל וּנְסֵב אִתְּתָא אַחֲרִיתִי לַחְלֹץ נָמֵי נֵימָא לֵהּ זִיל וּנְסֵב אִתְּתָא אַחֲרִיתִי
אֶלָּא דְּאָמַר כֵּוָן דַּאֲגִידָא בִּי לָא קָא יָהֲבוּ לִי אַחֲרִיתִי
הָכָא נָמֵי כֵּוָן דַּאֲגִידָא בִּי לָא קָא יָהֲבוּ לִי אַחֲרִיתִי אֶלָּא אִדֵּי וְאִדֵּי שֶׁתָּבַע לְיַבֵּם וְלָא קַשְׁיָא כָּאן כְּמִשְׁנָה רִאשׁוֹנָה כָּאן כְּמִשְׁנָה אַחֲרוֹנָה
דִּתְנַן מִצְוַת יִבּוּם קוֹדֶמֶת לְמִצְוַת חֲלִיצָה בָּרִאשׁוֹנָה שֶׁהָיוּ מִתְכַּוְּנִין לְשׁוּם מִצְוָה עַכְשָׁו שֶׁאֵין מִתְכַּוְּנִין לְשׁוּם מִצְוָה אָמְרוּ מִצְוַת חֲלִיצָה קוֹדֶמֶת לְמִצְוַת יִבּוּם
עַד מָתַי הוּא פּוֹחֵת וְכוּ' מַאי טַרְפְּעִיקִין אָמַר רַב שֵׁשֶׁת אִסְתֵּרָא וְכַמָּה אִסְתֵּרָא פַּלְגָא דְזוּזָא תַּנְיָא נָמֵי הָכִי רַבִּי יְהוּדָה אוֹמֵר שְׁלֹשָׁה טַרְפְּעִיקִין שֶׁהֵן תֵּשַׁע מֵעֵין מָעָה וַחֲצִי לְכׇל יוֹם
אֲמַר לֵהּ רַבִּי חִיָּא בַּר יוֹסֵף לִשְׁמוּאֵל מַאי שְׁנָא אִיהוּ דְּיָהֲבִינַן לֵהּ דְּשַׁבָּת וּמַאי שְׁנָא אִיהִי דְּלָא יָהֲבִינַן לַהּ דְּשַׁבָּת אִיהִי דְּמִפְחָת קָא פָחֵת לָא מִחֲזֵי כִּשְׂכַר שַׁבָּת אִיהוּ דְּאוֹסוֹפֵי קָא מוֹסְפָא

 *** דף סד: *** 

מִחֲזֵי כִּשְׂכַר שַׁבָּת
אֲמַר לֵהּ רַבִּי חִיָּא בַּר יוֹסֵף לִשְׁמוּאֵל מָה בֵּין מוֹרֵד לְמוֹרֶדֶת אֲמַר לֵהּ צֵא וּלְמַד מִשּׁוּק שֶׁל זוֹנוֹת מִי שׂוֹכֵר אֶת מִי דָּבָר אַחֵר זֶה יִצְרוֹ מִבַּחוּץ וְזוֹ יִצְרָהּ מִבִּפְנִים
מַתְנִי' הַמַּשְׁרֶה אֶת אִשְׁתּוֹ עַל יְדֵי שָׁלִישׁ לֹא יִפְחֹת לָהּ מִשְּׁנֵי קַבִּין חִטִּין אוֹ מֵאַרְבָּעָה קַבִּין שְׂעוֹרִין אָמַר רַבִּי יוֹסֵי לֹא פָּסַק לָהּ שְׂעוֹרִין אֶלָּא רַבִּי יִשְׁמָעֵאל שֶׁהָיָה סָמוּךְ לֶאֱדוֹם וְנוֹתֵן לָהּ חֲצִי קַב קִטְנִית וַחֲצִי לֹג שֶׁמֶן וְקַב גְּרוֹגְרוֹת אוֹ מָנֶה דְּבֵלָה וְאִם אֵין לוֹ פּוֹסֵק לְעֻמָּתָן פֵּרוֹת מִמָּקוֹם אַחֵר
וְנוֹתֵן לָהּ מִטָּה מַפָּץ וּמַחְצֶלֶת וְנוֹתֵן לָהּ כִּפָּה לְרֹאשָׁהּ וַחֲגוֹר לְמׇתְנֶיהָ וּמִנְעָלִים מִמּוֹעֵד לְמוֹעֵד וְכֵלִים שֶׁל חֲמִשִּׁים זוּז מִשָּׁנָה לְשָׁנָה וְאֵין נוֹתְנִין לָהּ לֹא חֲדָשִׁים בִּימוֹת הַחַמָּה וְלֹא שְׁחָקִים בִּימוֹת הַגְּשָׁמִים אֶלָּא נוֹתֵן לָהּ כֵּלִים שֶׁל חֲמִשִּׁים זוּז בִּימוֹת הַגְּשָׁמִים וְהִיא מִתְכַּסָּה בִּבְלָאוֹתֵיהֶן בִּימוֹת הַחַמָּה וְהַשְּׁחָקִים שֶׁלָּהּ
נוֹתֵן לָהּ מָעָה כֶּסֶף לְצׇרְכָּהּ וְאוֹכֶלֶת עִמּוֹ מִלֵּילֵי שַׁבָּת לְלֵילֵי שַׁבָּת וְאִם אֵין נוֹתֵן לָהּ מָעָה כֶּסֶף לְצׇרְכָּהּ מַעֲשֵׂה יָדֶיהָ שֶׁלָּהּ
וּמָה הִיא עוֹשָׂה לוֹ מִשְׁקַל חָמֵשׁ סְלָעִים שְׁתִי בִּיהוּדָה שֶׁהֵן עֶשֶׂר סְלָעִים בַּגָּלִיל אוֹ מִשְׁקַל עֶשֶׂר סְלָעִים עֵרֶב בִּיהוּדָה שֶׁהֵן עֶשְׂרִים סְלָעִים בַּגָּלִיל וְאִם הָיְתָה מְנִיקָה פּוֹחֲתִין לָהּ מִמַּעֲשֵׂה יָדֶיהָ וּמוֹסִיפִין לָהּ עַל מְזוֹנוֹתֶיהָ בַּמֶּה דְּבָרִים אֲמוּרִים בְּעָנִי שֶׁבְּיִשְׂרָאֵל אֲבָל בִּמְכֻבָּד הַכֹּל לְפִי כְּבוֹדוֹ
גְּמָ' מַנִּי מַתְנִיתִין לָא רַבִּי יוֹחָנָן בֶּן בְּרֹקָא וְלָא רַבִּי שִׁמְעוֹן דִּתְנַן וְכַמָּה שִׁעוּרוֹ מְזוֹן שְׁתֵּי סְעוּדוֹת לְכׇל אֶחָד וְאֶחָד מְזוֹנוֹ לַחֹל וְלֹא לַשַּׁבָּת דִּבְרֵי רַבִּי מֵאִיר רַבִּי יְהוּדָה אוֹמֵר לַשַּׁבָּת וְלֹא לַחֹל וְזֶה וָזֶה מִתְכַּוְּנִין לְהָקֵל
רַבִּי יוֹחָנָן בֶּן בְּרֹקָא אוֹמֵר כִּכָּר הַלָּקוּחַ בְּפֻנְדְּיוֹן מֵאַרְבַּע סְאִין לְסֶלַע רַבִּי שִׁמְעוֹן אוֹמֵר שְׁתֵּי יָדוֹת לַכִּכָּר מִשָּׁלֹשׁ כִּכָּרוֹת לַקַּב
חֶצְיָהּ לְבַיִת הַמְנֻגָּע וַחֲצִי חֶצְיָהּ לִפְסֹל אֶת הַגְּוִיָּה וַחֲצִי חֲצִי חֶצְיָהּ לְקַבֵּל טֻמְאַת אֳכָלִין
מַנִּי אִי רַבִּי יוֹחָנָן בֶּן בְּרֹקָא תַּמְנֵי הָוְיָן וְאִי רַבִּי שִׁמְעוֹן תַּמְנֵי סְרֵי הָוְיָן
לְעוֹלָם רַבִּי יוֹחָנָן בֶּן בְּרֹקָא וְכִדְאָמַר רַב חִסְדָּא צֵא מֵהֶן שְׁלִישׁ לַחֶנְוָנִי הָכָא נָמֵי אַיְתִי תִּלְתָּא שְׁדִי עֲלַיְהוּ אַכַּתִּי תַּרְתֵּי סְרֵי הָוְיָן אוֹכֶלֶת עִמּוֹ לֵילֵי שַׁבָּת
הָנִיחָא לְמַאן דְּאָמַר אֲכִילָה מַמָּשׁ אֶלָּא לְמַאן דְּאָמַר אֲכִילָה תַּשְׁמִישׁ מַאי אִכָּא לְמֵימַר וְעוֹד תְּלֵיסַר הָוְיָן אֶלָּא כִּדְאָמַר רַב חִסְדָּא צֵא מֵהֶן מֶחֱצָה לַחֶנְוָנִי הָכִי נָמֵי אַיְתִי פַּלְגָא וּשְׁדִי עֲלַיְהוּ
קַשְׁיָא דְּרַב חִסְדָּא אַדְּרַב חִסְדָּא לָא קַשְׁיָא הָא בְּאַתְרָא דְּיָהֲבִי צִיבֵי הָא בְּאַתְרָא דְּלָא יָהֲבִי צִיבֵי
אִי הָכִי שִׁתַּסְרֵי הָוְיָן כְּמַאן כְּרַבִּי חִדְקָא דְּאָמַר אַרְבַּע סְעוּדוֹת חַיָּב אָדָם לֶאֱכוֹל בַּשַּׁבָּת
אֲפִלּוּ תֵּימָא רַבָּנַן דַּל חֲדָא לְאָרְחֵי וּפָרְחֵי
הַשְׁתָּא דְּאָתֵית לְהָכִי אֲפִלּוּ תֵּימָא רַבִּי שִׁמְעוֹן לְרַבָּנַן דַּל תְּלָת לְאָרְחֵי וּפָרְחֵי לְרַבִּי חִדְקָא דַּל תַּרְתֵּי לְאָרְחֵי וּפָרְחֵי
אָמַר רַבִּי יוֹסֵי לֹא פָּסַק שְׂעוֹרִין וְכוּ' אֶלָּא בֶּאֱדוֹם הוּא דְּאָכְלִין שְׂעוֹרִים בְּכֻלֵּי עָלְמָא לָא אָכְלִי הָכִי קָאָמַר לֹא פָּסַק שְׂעוֹרִים כִּפְלַיִם בְּחִטִּין אֶלָּא רַבִּי יִשְׁמָעֵאל שֶׁהָיָה סָמוּךְ לֶאֱדוֹם מִפְּנֵי שֶׁשְּׂעוֹרִין אֲדוֹמִיּוֹת רָעוֹת הֵן
וְנוֹתֵן לָהּ חֲצִי קַב קִטְנִית וְאִלּוּ יַיִן לָא קָתָנֵי מְסַיַּע לֵהּ לְרַבִּי אֶלְעָזָר דְּאָמַר רַבִּי אֶלְעָזָר

 *** דף סה. *** 

אֵין פּוֹסְקִין יֵינוֹת לָאִשָּׁה וְאִם תֹּאמַר אֵלְכָה אַחֲרֵי מְאַהֲבַי נֹתְנֵי לַחְמִי וּמֵימַי צַמְרִי וּפִשְׁתִּי שַׁמְנִי וְשִׁקּוּיָי דְּבָרִים שֶׁהָאִשָּׁה מִשְׁתּוֹקֶקֶת עֲלֵיהֶן וּמַאי נִינְהוּ תַּכְשִׁיטִין
דָּרֵשׁ רַבִּי יְהוּדָה אִישׁ כְּפַר נְבִרְיָא וְאָמְרִי לַהּ אִישׁ כְּפַר נְפוֹר חַיִל מִנַּיִן שֶׁאֵין פּוֹסְקִין יֵינוֹת לָאִשָּׁה שֶׁנֶּאֱמַר וַתָּקׇם חַנָּה אַחֲרֵי אׇכְלָה בְשִׁלֹה וְאַחֲרֵי שָׁתֹה שָׁתָה וְלֹא שָׁתָת
אֶלָּא מֵעַתָּה אָכְלָה וְלֹא אׇכְלוֹ הָכִי נָמֵי אֲנַן מִדְּשַׁנִּי קְרָא בְּדִבּוּרֵהּ קָאָמְרִינַן מִכְּדֵי בְּגַוַּהּ קָא עָסֵק וְאָתֵי מַאי טַעְמָא שַׁנִּי שְׁמַע מִנַּהּ שָׁתָה וְלֹא שָׁתָת
מֵיתִיבִי רְגִילָה נוֹתְנִין לָהּ רְגִילָה שָׁאנֵי דְּאָמַר רַב חִנָּנָא בַּר כָּהֲנָא אָמַר שְׁמוּאֵל רְגִילָה נוֹתְנִין לָהּ כּוֹס אֶחָד שֶׁאֵינָהּ רְגִילָה נוֹתְנִין לָהּ שְׁנֵי כּוֹסוֹת
מַאי קָאָמַר אָמַר אַבָּיֵי הָכִי קָאָמַר רְגִילָה בִּפְנֵי בַּעְלָהּ שְׁנֵי כּוֹסוֹת שֶׁלֹּא בִּפְנֵי בַעְלָהּ נוֹתְנִין לָהּ כּוֹס אֶחָד אֵינָהּ רְגִילָה בִּפְנֵי בַעְלָהּ אֶלָּא כּוֹס אֶחָד שֶׁלֹּא בִּפְנֵי בַעְלָהּ אֵין נוֹתְנִין לָהּ כׇּל עִקָּר
וְאִי בָּעֵית אֵימָא רְגִילָה נוֹתְנִין לָהּ לְצִיקֵי קְדֵרָה דְּאָמַר רַבִּי אֲבָהוּ אָמַר רַבִּי יוֹחָנָן מַעֲשֶׂה בְּכַלָּתוֹ שֶׁל נַקְדִּימוֹן בֶּן גּוּרְיוֹן שֶׁפָּסְקוּ לָהּ חֲכָמִים סָאתַיִם יַיִן לְצִיקֵי קְדֵרָה מֵעֶרֶב שַׁבָּת לְעֶרֶב שַׁבָּת אָמְרָה לָהֶן כָּךְ תִּפְסְקוּ לִבְנוֹתֵיכֶם תָּנָא שׁוֹמֶרֶת יָבָם הָיְתָה וְלֹא עָנוּ אַחֲרֶיהָ אָמֵן
תָּנָא כּוֹס אֶחָד יָפֶה לָאִשָּׁה שְׁנַיִם נִוּוּל הוּא שְׁלֹשָׁה תּוֹבַעַת בַּפֶּה אַרְבָּעָה אֲפִלּוּ חֲמוֹר תּוֹבַעַת בַּשּׁוּק וְאֵינָהּ מַקְפֶּדֶת אָמַר רָבָא לֹא שָׁנוּ אֶלָּא שֶׁאֵין בַּעְלָהּ עִמָּהּ אֲבָל בַּעְלָהּ עִמָּהּ לֵית לַן בַּהּ
וְהָא חַנָּה דְּבַעְלָהּ עִמָּהּ הֲוַאי אַכְסְנַאי שָׁאנֵי דְּאָמַר רַב הוּנָא מִנַּיִן לְאַכְסְנַאי שֶׁאָסוּר בְּתַשְׁמִישׁ הַמִּטָּה שֶׁנֶּאֱמַר וַיַּשְׁכִּמוּ בַבֹּקֶר וַיִּשְׁתַּחֲווּ לִפְנֵי ה' וַיָּשֻׁבוּ וַיָּבֹאוּ אֶל בֵּיתָם הָרָמָתָה וַיֵּדַע אֶלְקָנָה אֶת חַנָּה אִשְׁתּוֹ וַיִּזְכְּרֶהָ ה' הַשְׁתָּא אִין מֵעִקָּרָא לָא
חוּמָא דְּבֵיתְהוּ דְּאַבָּיֵי אֲתַאי לְקַמֵּהּ דְּרָבָא אֲמַרָה לֵהּ פְּסוֹק לִי מְזוֹנֵי פְּסַק לַהּ פְּסוֹק לִי חַמְרָא אֲמַר לֵהּ יָדַעְנָא בֵּהּ בְּנַחְמָנִי דְּלָא הֲוָה שָׁתֵי חַמְרָא אֲמַרָה לֵהּ חַיֵּי דְּמָר דַּהֲוָה מַשְׁקֵי לִי בְּשׁוּפְרָזֵי כִּי הַאי בַּהֲדֵי דְּקָא מַחְוְיָא לֵהּ אִגַּלִּי דְּרָעַאּ נְפַל נְהוֹרָא בְּבֵי דִינָא
קָם רָבָא עָל לְבֵיתֵהּ תַּבְעַהּ לְבַת רַב חִסְדָּא אֲמַרָה לֵהּ בַּת רַב חִסְדָּא מַאן הֲוַי הָאִדָּנָא בְּבֵי דִּינָא אֲמַר לַהּ חוּמָא דְּבֵיתְהוּ דְּאַבָּיֵי נָפְקָא אַבָּתְרַהּ מָחֲתָא לָהּ בְּקֻלְפֵי דְשִׁדָּא עַד דְּאַפְּקַהּ לַהּ מִכֻּלֵּי מָחוֹזָא אָמְרָה לַהּ קְטַלְתְּ לִיךְ תְּלָתָא וְאָתֵת לְמִקְטַל אַחֲרִינָא
דְּבֵיתְהוּ דְּרַב יוֹסֵף בְּרֵהּ דְּרָבָא אֲתַאי לְקַמֵּהּ דְּרַב נְחֶמְיָה בְּרֵהּ דְּרַב יוֹסֵף אֲמַרָה לֵהּ פְּסוֹק לִי מְזוֹנֵי פְּסַק לַהּ פְּסוֹק לִי חַמְרָא פְּסַק לַהּ אֲמַר לַהּ יָדַעְנָא בְּהוּ בִּבְנֵי מָחוֹזָא דְּשָׁתוּ חַמְרָא
דְּבֵיתְהוּ דְּרַב יוֹסֵף בְּרֵהּ דְּרַב מְנַשְּׁיָא מִדְּוִיל אֲתַאי לְקַמֵּהּ דְּרַב יוֹסֵף אֲמַרָה לֵהּ פְּסוֹק לִי מְזוֹנֵי פְּסַק לַהּ פְּסוֹק לִי חַמְרָא פְּסַק לַהּ פְּסוֹק לִי שִׁירָאֵי אֲמַר לַהּ שִׁירָאֵי לְמָה אֲמַרָה לֵהּ לָךְ וּלְחַבְרָךְ וּלְחַבְרוּרָךְ
וְנוֹתֵן לָהּ מִטָּה וּמַפָּץ וְכוּ' מַפָּץ וּמַחְצֶלֶת לְמָה לַהּ דְּיָהֵב לַהּ אָמַר רַב פָּפָּא בְּאַתְרָא דִּנְהִיגִי דְּמָלוּ פֻּרְיָא בְּחַבְלֵי דְּמַבְגַּר לַהּ
תָּנוּ רַבָּנַן אֵין נוֹתְנִין לָהּ כַּר וָכֶסֶת מִשּׁוּם רַבִּי נָתָן אָמְרוּ נוֹתְנִין לָהּ כַּר וָכֶסֶת הֵיכִי דָמֵי אִי דְּאוֹרְחַהּ מַאי טַעְמָא דְּתַנָּא קַמָּא וְאִי דְּלָאו אוֹרְחַהּ מַאי טַעְמָא דְּרַבִּי נָתָן
לָא צְרִיכָא כְּגוֹן דְּאוֹרְחֵהּ דִּידֵהּ וְלָאו אוֹרְחַהּ דִּידַהּ תַּנָּא קַמָּא סָבַר אָמַר לַהּ כִּי אָזֵלְנָא שָׁקֵלְנָא לְהוּ וְכִי אָתֵינָא מַיְתֵינָא לְהוּ בַּהֲדַאי וְרַבִּי נָתָן סָבַר אָמַרָה לֵהּ זִמְנִין דְּמִתְרְמֵי בֵּין הַשְּׁמָשׁוֹת וְלָא מָצֵית מַיְתֵת לְהוּ וְשָׁקְלַתְּ לְהוּ לְדִידִי וּמַגְנֵית לִי עַל אַרְעָא
וְנוֹתֵן לָהּ כִּפָּה אֲמַר לֵהּ רַב פָּפָּא לְאַבָּיֵי

 *** דף סה: *** 

הַאי תַּנָּא שְׁלִיחַ עַרְטִלַאי וּרְמֵי מְסָאנֵי אֲמַר לֵהּ תַּנָּא בִּמְקוֹם הָרִים קָאֵי דְּלָא סַגִּיא בְּלָא תְּלָתָא זוּגֵי מְסָאנֵי וְאַגַּב אוֹרְחֵהּ קָא מַשְׁמַע לַן דְּנִתְּבִינְהוּ נִיהֲלַהּ בַּמּוֹעֵד כִּי הֵיכִי דְּנֶהְוֵי לַהּ שִׂמְחָה בְּגַוַּיְהוּ
וְכֵלִים שֶׁל חֲמִשִּׁים זוּז אָמַר אַבָּיֵי חֲמִשִּׁים זוּזֵי פְּשִׁיטֵי מִמַּאי מִדְּקָתָנֵי בַּמֶּה דְּבָרִים אֲמוּרִים בְּעָנִי שֶׁבְּיִשְׂרָאֵל אֲבָל בִּמְכֻבָּד הַכֹּל לְפִי כְּבוֹדוֹ וְאִי סָלְקָא דַעְתָּךְ חֲמִשִּׁים זוּז מַמָּשׁ עָנִי חֲמִשִּׁים זוּז מְנָא לֵהּ אֶלָּא שְׁמַע מִנַּהּ חֲמִשִּׁים זוּזֵי פְּשִׁיטֵי
וְאֵין נוֹתְנִין לָהּ לֹא חֲדָשִׁים וְכוּ' תָּנוּ רַבָּנַן מוֹתַר מְזוֹנוֹת לַבַּעַל מוֹתַר בְּלָאוֹת לָאִשָּׁה מוֹתַר בְּלָאוֹת לָאִשָּׁה לְמָה לַהּ אָמַר רַחֲבָה שֶׁמִּתְכַּסָּה בָּהֶן בִּימֵי נִדָּתָהּ כְּדֵי שֶׁלֹּא תִּתְגַּנֶּה עַל בַּעְלָהּ
אָמַר אַבָּיֵי נָקְטִינַן מוֹתַר בְּלָאוֹת אַלְמָנָה לְיוֹרְשָׁיו הָתָם הוּא דְּלָא תִּתְגַּנֵּי בְּאַפֵּהּ הָכָא תִּתְגַּנֵּי וְתִתְגַּנֵּי
נוֹתֵן לָהּ מָעָה כֶּסֶף וְכוּ' מַאי אוֹכֶלֶת רַב נַחְמָן אָמַר אוֹכֶלֶת מַמָּשׁ רַב אָשֵׁי אָמַר תַּשְׁמִישׁ
תְּנַן אוֹכֶלֶת עִמּוֹ לֵילֵי שַׁבָּת בִּשְׁלָמָא לְמַאן דְּאָמַר אֲכִילָה הַיְנוּ דְּקָתָנֵי אוֹכֶלֶת אֶלָּא לְמַאן דְּאָמַר תַּשְׁמִישׁ מַאי אוֹכֶלֶת לִשָּׁנָא מְעַלְּיָא כְּדִכְתִיב אָכְלָה וּמָחֲתָה פִיהָ וְאָמְרָה לֹא פָעַלְתִּי אָוֶן
מֵיתִיבִי רַבָּן שִׁמְעוֹן בֶּן גַּמְלִיאֵל אוֹמֵר אוֹכֶלֶת בְּלֵילֵי שַׁבָּת וְשַׁבָּת בִּשְׁלָמָא לְמַאן דְּאָמַר אֲכִילָה הַיְנוּ דְּקָתָנֵי וְשַׁבָּת אֶלָּא לְמַאן דְּאָמַר תַּשְׁמִישׁ תַּשְׁמִישׁ בְּשַׁבָּת מִי אִכָּא וְהָאָמַר רַב הוּנָא יִשְׂרָאֵל קְדוֹשִׁים הֵן וְאֵין מְשַׁמְּשִׁין מִטּוֹתֵיהֶן בַּיּוֹם הָאָמַר רָבָא בְּבַיִת אָפֵל מֻתָּר
וְאִם הָיְתָה מְנִיקָה דָּרֵשׁ רַבִּי עֻלָּא רַבָּה אַפִּתְחָא דְּבֵי נְשִׂיאָה אַף עַל פִּי שֶׁאָמְרוּ אֵין אָדָם זָן אֶת בָּנָיו וּבְנוֹתָיו כְּשֶׁהֵן קְטַנִּים אֲבָל זָן קְטַנֵּי קְטַנִּים
עַד כַּמָּה עַד בֶּן שֵׁשׁ כִּדְרַב אַסִּי דְּאָמַר רַב אַסִּי קָטָן בֶּן שֵׁשׁ יוֹצֵא בְּעֵרוּב אִמּוֹ
מִמַּאי מִדְּקָתָנֵי הָיְתָה מְנִיקָה פּוֹחֲתִין לָהּ מִמַּעֲשֵׂה יָדֶיהָ וּמוֹסִיפִין לָהּ עַל מְזוֹנוֹתֶיהָ מַאי טַעְמָא לָאו מִשּׁוּם דְּבָעֵי לְמֵיכַל בַּהֲדַהּ וְדִלְמָא מִשּׁוּם דְּחוֹלָה הִיא
אִם כֵּן לִתְנֵי אִם הָיְתָה חוֹלָה מַאי אִם הָיְתָה מְנִיקָה וְדִלְמָא הָא קָא מַשְׁמַע לַן דִּסְתַם מְנִיקוֹת חוֹלוֹת נִינְהוּ אִתְּמַר אָמַר רַבִּי יְהוֹשֻׁעַ בֶּן לֵוִי מוֹסִיפִין לָהּ יַיִן שֶׁהַיַּיִן יָפֶה לְחָלָב
הֲדַרַן עֲלָךְ אַף עַל פִּי
מַתְנִי' מְצִיאַת הָאִשָּׁה וּמַעֲשֵׂה יָדֶיהָ לְבַעְלָהּ וִירֻשָּׁתָהּ הוּא אוֹכֵל פֵּרוֹת בְּחַיֶּיהָ בׇּשְׁתָּהּ וּפְגָמָהּ שֶׁלָּהּ
רַבִּי יְהוּדָה בֶּן בְּתֵירָא אוֹמֵר בִּזְמַן שֶׁבַּסֵּתֶר לָהּ שְׁנֵי חֲלָקִים וְלוֹ אֶחָד וּבִזְמַן שֶׁבַּגָּלוּי לוֹ שְׁנֵי חֲלָקִים וְלָהּ אֶחָד שֶׁלּוֹ יִנָּתֵן מִיָּד וְשֶׁלָּהּ יִלְקַח בָּהֶן קַרְקַע וְהוּא אוֹכֵל פֵּרוֹת
גְּמָ' מַאי קָא מַשְׁמַע לַן תְּנֵינָא הָאָב זַכַּאי בְּבִתּוֹ בְּקִדּוּשֶׁיהָ בְּכֶסֶף בִּשְׁטָר וּבְבִיאָה זַכַּאי בִּמְצִיאָתָהּ וּבְמַעֲשֵׂה יָדֶיהָ וּבַהֲפָרַת נְדָרֶיהָ מְקַבֵּל אֶת גִּטָּהּ וְאֵינוֹ אוֹכֵל פֵּרוֹת בְּחַיֶּיהָ נִשֵּׂאת יָתֵר עָלָיו הַבַּעַל שֶׁהוּא אוֹכֵל פֵּרוֹת בְּחַיֶּיהָ
בׇּשְׁתָּהּ וּפְגָמָהּ אִצְטְרִיכָא לֵהּ פְּלוּגְתָּא דְּרַבִּי יְהוּדָה בֶּן בְּתֵירָא וְרַבָּנַן
תָּנֵי תַּנָּא קַמֵּהּ דְּרָבָא מְצִיאַת הָאִשָּׁה לְעַצְמָהּ רַבִּי עֲקִיבָא אוֹמֵר לְבַעְלָהּ אֲמַר לֵהּ הַשְׁתָּא וּמָה הַעֲדָפָה

 *** דף סו. *** 

דְּמַעֲשֵׂה יָדֶיהָ הִיא אָמַר רַבִּי עֲקִיבָא לְעַצְמָהּ מְצִיאָתָהּ לֹא כׇּל שֶׁכֵּן
דִּתְנַן קֻנָּם שֶׁאֲנִי עוֹשָׂה לְפִיךָ אֵינוֹ צָרִיךְ לְהָפֵר רַבִּי עֲקִיבָא אוֹמֵר יָפֵר שֶׁמָּא תַּעֲדִיף עָלָיו יוֹתֵר מִן הָרָאוּי לוֹ אֶלָּא אֵפוֹךְ מְצִיאַת הָאִשָּׁה לְבַעְלָהּ רַבִּי עֲקִיבָא אוֹמֵר לְעַצְמָהּ
וְהָא כִּי אֲתָא רָבִין אָמַר רַבִּי יוֹחָנָן בְּהַעְדָּפָה שֶׁלֹּא עַל יְדֵי הַדְּחָק כֻּלֵּי עָלְמָא לָא פְּלִיגִי דְּבַעַל הָוֵי כִּי פְּלִיגִי בְּהַעְדָּפָה שֶׁעַל יְדֵי הַדְּחָק תַּנָּא קַמָּא סָבַר לְבַעְלָהּ וְרַבִּי עֲקִיבָא סָבַר לְעַצְמָהּ אָמַר רַב פָּפָּא מְצִיאָתָהּ כְּהַעְדָּפָה שֶׁעַל יְדֵי הַדְּחָק דָּמֵי פְּלֻגְתָּא דְּרַבִּי עֲקִיבָא וְרַבָּנַן
בָּעֵי רַב פָּפָּא עָשְׂתָה לוֹ שְׁתַּיִם בְּבַת אַחַת מַהוּ בָּעֵי רָבִינָא שְׁלֹשָׁה אוֹ אַרְבָּעָה בְּבַת אַחַת מַהוּ תֵּקוּ
בׇּשְׁתָּהּ וּפְגָמָהּ מַתְקֵף לַהּ רָבָא בַּר רַב חָנָן אֶלָּא מֵעַתָּה בִּיֵּשׁ סוּסָתוֹ שֶׁל חֲבֵרוֹ הָכִי נָמֵי דְּבָעֵי לְמִתַּן לֵהּ בֹּשֶׁת וְסוּס בַּר בֹּשֶׁת הוּא אֶלָּא רָקַק בְּבִגְדוֹ שֶׁל חֲבֵרוֹ הָכִי נָמֵי דְּבָעֵי לְמִתַּן לֵהּ בֹּשֶׁת
וְכִי תֵּימָא הָכִי נָמֵי וְהָתְנַן רָקַק וְהִגִּיעַ בּוֹ הָרֹק וּפָרַע רֹאשׁ הָאִשָּׁה וְהֶעֱבִיר טַלִּיתוֹ מִמֶּנּוּ חַיָּב לִתֵּן לוֹ אַרְבַּע מֵאוֹת זוּז וְאָמַר רַב פָּפָּא לֹא שָׁנוּ אֶלָּא בּוֹ אֲבָל בְּבִגְדּוֹ פָּטוּר בְּבִגְדּוֹ לֵית לֵהּ זִילוּתָא אִשְׁתּוֹ אִית לַהּ זִילוּתָא
אֲמַר לֵהּ רָבִינָא לְרַב אָשֵׁי אֶלָּא מֵעַתָּה בִּיֵּשׁ עָנִי בֶּן טוֹבִים דְּאִית לְהוּ זִילוּתָא לְכֻלְּהוּ בְּנֵי מִשְׁפָּחָה הָכִי נָמֵי דְּבָעֵי לְמִתַּן לְהוּ בֹּשֶׁת לְכׇל בְּנֵי מִשְׁפָּחָה אֲמַר לֵהּ הָתָם לָאו גּוּפַיְהוּ הָכָא אִשְׁתּוֹ גּוּפֵהּ הִיא
מַתְנִי' הַפּוֹסֵק מָעוֹת לַחֲתָנוֹ וּמֵת חֲתָנוֹ אָמְרוּ חֲכָמִים יָכוֹל הוּא שֶׁיֹּאמַר לְאָחִיךָ הָיִיתִי רוֹצֶה לִתֵּן וְלָךְ אִי אֶפְשִׁי לִתֵּן
פָּסְקָה לְהַכְנִיס לוֹ אֶלֶף דִּינָר הוּא פּוֹסֵק כְּנֶגְדָּן חֲמֵשׁ עֶשְׂרֵה מָנֶה וּכְנֶגֶד הַשּׁוּם הוּא פּוֹסֵק פָּחוֹת חֹמֶשׁ
שׁוּם בְּמָנֶה וְשָׁוֶה מָנֶה אֵין לוֹ אֶלָּא מָנֶה שׁוּם בְּמָנֶה הִיא נוֹתֶנֶת שְׁלֹשִׁים וְאֶחָד סֶלַע וְדִינָר וּבְאַרְבַּע מֵאוֹת הִיא נוֹתֶנֶת חֲמֵשׁ מֵאוֹת מַה

 *** דף סו: *** 

שֶּׁחָתָן פּוֹסֵק הוּא פּוֹסֵק פָּחוֹת חֹמֶשׁ
גְּמָ' תָּנוּ רַבָּנַן אֵין צָרִיךְ לוֹמַר רִאשׁוֹן תַּלְמִיד חָכָם וְשֵׁנִי עַם הָאָרֶץ אֶלָּא אֲפִלּוּ רִאשׁוֹן עַם הָאָרֶץ וְשֵׁנִי תַּלְמִיד חָכָם יָכוֹל לוֹמַר לְאָחִיךְ הָיִיתִי רוֹצֶה לִתֵּן לְךָ אִי אֶפְשִׁי לִתֵּן
פָּסְקָה לְהַכְנִיס לוֹ אֶלֶף דִּינָר כּוּ' הַיְנוּ רֵישָׁא תְּנָא שׁוּמָא רַבָּה וְקָתָנֵי שׁוּמָא זוּטָא תְּנָא שׁוּמָא דִּידֵהּ וְקָתָנֵי שׁוּמָא דִּידַהּ
מַתְנִי' פָּסְקָה לְהַכְנִיס לוֹ כְּסָפִים סַלְעָהּ נַעֲשֶׂה שִׁשָּׁה דִּינָרִין הֶחָתָן מְקַבֵּל עָלָיו עֲשָׂרָה דִּינָרִים לַקֻּפָּה לְכׇל מָנֶה וּמָנֶה רַבָּן שִׁמְעוֹן בֶּן גַּמְלִיאֵל אוֹמֵר הַכֹּל כְּמִנְהַג הַמְּדִינָה
גְּמָ' הַיְנוּ פּוֹסֵק כְּנֶגְדָּם חֲמִשָּׁה עָשָׂר מָנֶה
תְּנָא עִסְקָא רַבָּה וּתְנָא עִסְקָא זוּטָא וּצְרִיכָא דְּאִי תְּנָא עִסְקָא רַבָּה דִּנְפִישׁ רַוְחָא אֲבָל עִסְקָא זוּטָא דְּזוּטַר רַוְחָא אֵימָא לָא צְרִיכָא וְאִי אַשְׁמְעִינַן עִסְקָא זוּטָא דְּזוּטַר זִיּוּנָא אֲבָל עִסְקָא רַבָּה דִּנְפִישׁ זִיּוּנָא אֵימָא לָא צְרִיכָא
הֶחָתָן מְקַבֵּל עָלָיו עֲשָׂרָה דִּינָר לַקֻּפָּה מַאי קֻפָּה אָמַר רַב אָשֵׁי קֻפָּה שֶׁל בְּשָׂמִים וְאָמַר רַב אָשֵׁי לֹא נֶאֶמְרוּ דְּבָרִים הַלָּלוּ אֶלָּא בִּירוּשָׁלַיִם
בָּעֵי רַב אָשֵׁי בְּמָנֶה הַנִּשּׁוֹם אוֹ בְּמָנֶה הַמִּתְקַבֵּל
אִם תִּמְצָא לוֹמַר מָנֶה הַמִּתְקַבֵּל יוֹם רִאשׁוֹן אוֹ כׇּל יוֹם וָיוֹם אִם תִּמְצָא לוֹמַר כׇּל יוֹם וָיוֹם שַׁבָּת רִאשׁוֹנָה אוֹ כׇּל שַׁבָּת וְשַׁבָּת אִם תִּמְצָא לוֹמַר כׇּל שַׁבָּת וְשַׁבָּת חֹדֶשׁ רִאשׁוֹן אוֹ כׇּל חֹדֶשׁ וָחֹדֶשׁ אִם תִּמְצָא לוֹמַר כׇּל חֹדֶשׁ וָחֹדֶשׁ שָׁנָה רִאשׁוֹנָה אוֹ כׇּל שָׁנָה וְשָׁנָה תֵּקוּ
אָמַר רַב יְהוּדָה אָמַר רַב מַעֲשֶׂה בְּבִתּוֹ שֶׁל נַקְדִּימוֹן בֶּן גּוּרְיוֹן שֶׁפָּסְקוּ לָהּ חֲכָמִים אַרְבַּע מֵאוֹת זְהוּבִים לַקֻּפָּה שֶׁל בְּשָׂמִים לְבוֹ בַּיּוֹם אָמְרָה לָהֶם כָּךְ תִּפְסְקוּ לִבְנוֹתֵיכֶם וְעָנוּ אַחֲרֶיהָ אָמֵן
תָּנוּ רַבָּנַן מַעֲשֶׂה בְּרַבָּן יוֹחָנָן בֶּן זַכַּאי שֶׁהָיָה רוֹכֵב עַל הַחֲמוֹר וְהָיָה יוֹצֵא מִירוּשָׁלַיִם וְהָיוּ תַּלְמִידָיו מְהַלְּכִין אַחֲרָיו רָאָה רִיבָה אַחַת שֶׁהָיְתָה מְלַקֶּטֶת שְׂעוֹרִים מִבֵּין גֶּלְלֵי בְהֶמְתָּן שֶׁל עַרְבִיִּים כֵּיוָן שֶׁרָאֲתָה אוֹתוֹ נִתְעַטְּפָה בִּשְׂעָרָהּ וְעָמְדָה לְפָנָיו
אָמְרָה לוֹ רַבִּי פַּרְנְסֵנִי אָמַר לָהּ בִּתִּי מִי אַתְּ אָמְרָה לוֹ בַּת נַקְדִּימוֹן בֶּן גּוּרְיוֹן אֲנִי אֲמַר לַהּ בִּתִּי מָמוֹן שֶׁל בֵּית אָבִיךָ הֵיכָן הָלַךְ אָמְרָה לוֹ רַבִּי לָא כְּדֵין מָתְלִין מַתְלָא בִּירוּשָׁלַיִם מֶלַח מָמוֹן חֶסֶר וְאָמְרִי לַהּ חֶסֶד וְשֶׁל בֵּית חָמִיךְ הֵיכָן הוּא אָמְרָה לוֹ בָּא זֶה וְאִבֵּד אֶת זֶה
אָמְרָה לוֹ רַבִּי זָכוּר אַתָּה כְּשֶׁחָתַמְתָּ עַל כְּתֻבָּתִי אָמַר לָהֶן לְתַלְמִידָיו זָכוּר אֲנִי כְּשֶׁחָתַמְתִּי עַל כְּתֻבָּתָהּ שֶׁל זוֹ וְהָיִיתִי קוֹרֵא בָּהּ אֶלֶף אֲלָפִים דִּינְרֵי זָהָב מִבֵּית אָבִיהָ חוּץ מִשֶּׁל חָמִיהָ בָּכָה רַבָּן יוֹחָנָן בֶּן זַכַּאי וְאָמַר אַשְׁרֵיכֶם יִשְׂרָאֵל בִּזְמַן שֶׁעוֹשִׂין רְצוֹנוֹ שֶׁל מָקוֹם אֵין כׇּל אֻמָּה וְלָשׁוֹן שׁוֹלֶטֶת בָּהֶם וּבִזְמַן שֶׁאֵין עוֹשִׂין רְצוֹנוֹ שֶׁל מָקוֹם מוֹסְרָן בְּיַד אֻמָּה שְׁפָלָה וְלֹא בְּיַד אֻמָּה שְׁפָלָה אֶלָּא בְּיַד בְּהֶמְתָּן שֶׁל אֻמָּה שְׁפָלָה
וְנַקְדִּימוֹן בֶּן גּוּרְיוֹן לָא עֲבַד צְדָקָה וְהָתַנְיָא אָמְרוּ עָלָיו עַל נַקְדִּימוֹן בֶּן גּוּרְיוֹן כְּשֶׁהָיָה יוֹצֵא מִבֵּיתוֹ לְבֵית הַמִּדְרָשׁ כְּלֵי מֵילָת הָיוּ

 *** דף סז. *** 

מַצִּיעִין תַּחְתָּיו וּבָאִין עֲנִיִּים וּמְקַפְּלִין אוֹתָן מֵאַחֲרָיו אִיבָּעֵית אֵימָא לִכְבוֹדוֹ הוּא דַּעֲבַד וְאִיבָּעֵית אֵימָא כִּדְבָעֵי לֵהּ לְמִעְבַּד לָא עֲבַד כִּדְאָמְרִי אִינָשֵׁי לְפוּם גַּמְלָא שִׁחְנָא
תַּנְיָא אָמַר רַבִּי אֶלְעָזָר בְּרַבִּי צָדוֹק אֶרְאֶה בְּנֶחָמָה אִם לֹא רְאִיתִיהָ שֶׁהָיְתָה מְלַקֶּטֶת שְׂעוֹרִים מִבֵּין טַלְפֵי סוּסִים בְּעַכּוֹ קָרָאתִי עָלֶיהָ מִקְרָא זֶה אִם לֹא תֵדְעִי לָךְ הַיָּפָה בַּנָּשִׁים צְאִי לָךְ בְּעִקְבֵי הַצֹּאן וּרְעִי אֶת גְּדִיֹּתַיִךְ אַל תִּקְרֵי גְּדִיּוֹתַיִךְ אֶלָּא גּוֹיוֹתַיִךְ
אָמַר רַב שֶׁמֶן בַּר אַבָּא אָמַר רַבִּי יוֹחָנָן הִכְנִיסָה לוֹ זָהָב שָׁמִין אוֹתוֹ וַהֲרֵי הוּא כְּשׇׁוְיוֹ מֵתִיבִי הַזָּהָב הֲרֵי הוּא כְּכֵלִים מַאי לָאו כְּכֵלִים שֶׁל כֶּסֶף דְּפָחֲתִי לָא כְּכֵלִים שֶׁל זָהָב דְּלָא פָּחֲתִי אִם כֵּן כְּכֵלָיו מִבְּעֵי לֵהּ
וְעוֹד תַּנְיָא זָהָב הֲרֵי הוּא כְּכֵלִים דִּינְרֵי זָהָב הֲרֵי הֵן כִּכְסָפִים רַבָּן שִׁמְעוֹן בֶּן גַּמְלִיאֵל אוֹמֵר בִּמְקוֹם שֶׁנָּהֲגוּ שֶׁלֹּא לְפׇרְטָן שָׁמִין אוֹתָן וַהֲרֵי הֵן בְּשׇׁוְיֵהֶן רַבָּן שִׁמְעוֹן בֶּן גַּמְלִיאֵל אַהֵיָא אִלֵּימָא אַסֵּיפָא מִכְּלָל דְּתַנָּא קַמָּא סָבַר אֲפִלּוּ בִּמְקוֹם שֶׁנָּהֲגוּ שֶׁלֹּא לְפׇרְטָן הָא לָא נָפְקִי
אֶלָּא לָאו אַרֵישָׁא וְהָכִי קָאָמַר זָהָב הֲרֵי הוּא כְּכֵלִים מַאי כֵּלִים כֵּלִים שֶׁל כֶּסֶף רַבָּן שִׁמְעוֹן בֶּן גַּמְלִיאֵל אוֹמֵר הֲרֵי הוּא כְּדִינָרִין שֶׁל זָהָב בִּמְקוֹם שֶׁנָּהֲגוּ שֶׁלֹּא לְפׇרְטָן
לָא לְעוֹלָם אַסֵּיפָא וּדְנָפְקִי עַל יְדֵי הַדְּחָק וּבְהָא קָמִפַּלְגִי מָר סָבַר כֵּיוָן דְּנָפְקִי מַשְׁבְּחִינַן לַהּ וּמָר סָבַר כֵּיוָן דְּלָא נָפְקִי אֶלָּא עַל יְדֵי הַדְּחָק לָא מַשְׁבְּחִינַן לַהּ
אִיבָּעֵית אֵימָא כֻּלַּהּ רַבָּן שִׁמְעוֹן בֶּן גַּמְלִיאֵל הִיא וְחַסּוֹרֵי מִחַסְּרָא וְהָכִי קָתָנֵי זָהָב הֲרֵי הוּא כְּכֵלִים דִּינְרֵי זָהָב הֲרֵי הֵן כִּכְסָפִים בַּמֶּה דְּבָרִים אֲמוּרִים בִּמְקוֹם שֶׁנָּהֲגוּ לְפׇרְטָן אֲבָל בִּמְקוֹם שֶׁנָּהֲגוּ שֶׁלֹּא לְפׇרְטָן שָׁמִין אוֹתָם וַהֲרֵי הֵן בְּשׇׁוְיֵהֶן דִּבְרֵי רַבָּן שִׁמְעוֹן בֶּן גַּמְלִיאֵל שֶׁרַבָּן שִׁמְעוֹן בֶּן גַּמְלִיאֵל אוֹמֵר בִּמְקוֹם שֶׁנָּהֲגוּ שֶׁלֹּא לְפׇרְטָן שָׁמִין אוֹתָם וַהֲרֵי הֵן בְּשׇׁוְיֵהֶן
מִכׇּל מָקוֹם כְּכֵלָיו מִבְּעֵי לֵהּ קַשְׁיָא אִיבָּעֵית אֵימָא הָכָא בְּמַאי עָסְקִינַן בְּדַהֲבָא פְּרִיכָא רַב אָשֵׁי אָמַר בְּמַמְלָא
אָמַר רַבִּי יַנַּאי בְּשָׂמִים שֶׁל אַנְטוֹכְיָא הֲרֵי הֵן כִּכְסָפִים אָמַר רַבִּי שְׁמוּאֵל בַּר נַחְמָנִי אָמַר רַבִּי יוֹחָנָן גְּמַלִּים שֶׁל עַרְבִיָּא אִשָּׁה גּוֹבָה פֻּרְנָא מֵהֶם
אָמַר רַב פַּפִּי הָנֵי תּוֹתְבֵי דְּבֵי מִכְסֵי אִשָּׁה גּוֹבָה פֻּרְנָא מֵהֶם וְאָמַר רַב פַּפִּי הָנֵי שַׂקֵּי דְרֻדְיָא וְאַשְׁלֵי דְקִמְחוֹנְיָא אִשָּׁה גּוֹבָה פֻּרְנָא מֵהֶן אָמַר רָבָא מֵרֵישׁ הֲוָה אָמֵינָא הָנֵי אַרְנְקֵי דְמָחוֹזָא אִשָּׁה גּוֹבָה פֻּרְנָא מֵהֶם מַאי טַעְמָא אַסְמַכְתַּיְהוּ עֲלַיְהוּ כֵּוָן דַּחֲזַאי דְּשָׁקְלִי לְהוּ וְנָפְקִי וְכִי מַשְׁכְּחִי אַרְעָא זָבְנִי בְּהוּ אָמֵינָא אַסְמַכְתַּיְהוּ אַאַרְעָא הוּא
מַתְנִי' הַמַּשִּׂיא אֶת בִּתּוֹ סְתָם לֹא יִפְחֹת לָהּ מֵחֲמִשִּׁים זוּז פָּסַק לְהַכְנִיסָהּ עֲרֻמָּה לֹא יֹאמַר הַבַּעַל כְּשֶׁאַכְנִיסֶנָּה לְבֵיתִי אֲכַסֶּנָּה בִּכְסוּתִי אֶלָּא מְכַסָּהּ וְעוֹדָהּ בְּבֵית אָבִיהָ וְכֵן הַמַּשִּׂיא אֶת הַיְּתוֹמָה לֹא יִפְחֹת לָהּ מֵחֲמִשִּׁים זוּז אִם יֵשׁ בַּכִּיס מְפַרְנְסִין אוֹתָהּ לְפִי כְּבוֹדָהּ
גְּמָ' אָמַר אַבָּיֵי חֲמִשִּׁים זוּזֵי פְּשִׁיטֵי מִמַּאי מִדְּקָתָנֵי סֵיפָא אִם יֵשׁ בַּכִּיס מְפַרְנְסִין אוֹתָהּ לְפִי כְּבוֹדָהּ וְאָמְרִינַן מַאי כִּיס אָמַר רַחֲבָה אַרְנְקִי שֶׁל צְדָקָה וְאִי סָלְקָא דַּעְתִּין חֲמִשִּׁים זוּזֵי מַמָּשׁ אִם יֵשׁ בַּכִּיס כַּמָּה יָהֲבִינַן לַהּ אֶלָּא שְׁמַע מִנַּהּ חֲמִשִּׁים זוּזֵי פְּשִׁיטֵי
תָּנוּ רַבָּנַן יָתוֹם וִיתוֹמָה שֶׁבָּאוּ לְהִתְפַּרְנֵס מְפַרְנְסִין אֶת הַיְּתוֹמָה וְאַחַר כָּךְ מְפַרְנְסִין אֶת הַיָּתוֹם מִפְּנֵי שֶׁהָאִישׁ דַּרְכּוֹ לַחְזֹר עַל הַפְּתָחִים וְאֵין אִשָּׁה דַּרְכָּהּ לַחְזֹר יָתוֹם וִיתוֹמָה

 *** דף סז: *** 

שֶׁבָּאוּ לִנָּשֵׂא מַשִּׂיאִין אֶת הַיְּתוֹמָה וְאַחַר כָּךְ מַשִּׂיאִין אֶת הַיָּתוֹם מִפְּנֵי שֶׁבׇּשְׁתָּהּ שֶׁל אִשָּׁה מְרֻבָּה מִשֶּׁל אִישׁ
תָּנוּ רַבָּנַן יָתוֹם שֶׁבָּא לִשָּׂא שׂוֹכְרִין לוֹ בַּיִת וּמַצִּיעִין לוֹ מִטָּה וְכׇל כְּלֵי תַשְׁמִישׁוֹ וְאַחַר כָּךְ מַשִּׂיאִין לוֹ אִשָּׁה שֶׁנֶּאֱמַר דֵּי מַחְסֹרוֹ אֲשֶׁר יֶחְסַר לוֹ דֵּי מַחְסֹרוֹ זֶה הַבַּיִת אֲשֶׁר יֶחְסַר זֶה מִטָּה וְשֻׁלְחָן לוֹ זוֹ אִשָּׁה וְכֵן הוּא אוֹמֵר אֶעֱשֶׂה לּוֹ עֵזֶר כְּנֶגְדּוֹ
תָּנוּ רַבָּנַן דֵּי מַחְסֹרוֹ אַתָּה מְצֻוֶּה עָלָיו לְפַרְנְסוֹ וְאִי אַתָּה מְצֻוֶּה עָלָיו לְעַשְּׁרוֹ אֲשֶׁר יֶחְסַר לוֹ אֲפִלּוּ סוּס לִרְכֹּב עָלָיו וְעֶבֶד לָרוּץ לְפָנָיו אָמְרוּ עָלָיו עַל הִלֵּל הַזָּקֵן שֶׁלָּקַח לְעָנִי בֶּן טוֹבִים אֶחָד סוּס לִרְכֹּב עָלָיו וְעֶבֶד לָרוּץ לְפָנָיו פַּעַם אַחַת לֹא מָצָא עֶבֶד לָרוּץ לְפָנָיו וְרָץ לְפָנָיו שְׁלֹשָׁה מִילִין
תָּנוּ רַבָּנַן מַעֲשֶׂה בְּאַנְשֵׁי גָּלִיל הָעֶלְיוֹן שֶׁלָּקְחוּ לְעָנִי בֶּן טוֹבִים אֶחָד מִצִּפּוֹרִי לִטְרָא בָּשָׂר בְּכׇל יוֹם לִטְרָא בָּשָׂר מַאי רְבוּתָא אָמַר רַב הוּנָא לִטְרָא בָּשָׂר מִשֶּׁל עוֹפוֹת וְאִיבָּעֵית אֵימָא בְּלִטְרָא בָּשָׂר מַמָּשׁ רַב אָשֵׁי אָמַר הָתָם כְּפָר קָטָן הָיָה בְּכׇל יוֹמָא הֲוָה מַפְסְדִי חֵוְתָא אַמְּטוּלְתֵּהּ
הַהוּא דַּאֲתָא לְקַמֵּהּ דְּרַבִּי נְחֶמְיָה אָמַר לֵהּ בַּמָּה אַתָּה סוֹעֵד אֲמַר לֵהּ בְּבָשָׂר שָׁמֵן וְיַיִן יָשָׁן רְצוֹנְךָ שֶׁתְּגַלְגֵּל עִמִּי בַּעֲדָשִׁים גִּלְגֵּל עִמּוֹ בַּעֲדָשִׁים וָמֵת אָמַר אוֹי לוֹ לְזֶה שֶׁהֲרָגוֹ נְחֶמְיָה אַדְּרַבָּה אוֹי לוֹ לִנְחֶמְיָה שֶׁהֲרָגוֹ לְזֶה מִבְּעֵי לֵהּ אֶלָּא אִיהוּ הוּא דְּלָא אִבְּעִי לֵהּ לְפַנּוֹקֵי נַפְשֵׁהּ כֻּלֵּי הַאי
הָהוּא דַּאֲתָא לְקַמֵּהּ דְּרָבָא אָמַר לוֹ בַּמָּה אַתָּה סוֹעֵד אָמַר לוֹ בְּתַרְנְגֹלֶת פְּטוּמָה וְיַיִן יָשָׁן אֲמַר לֵהּ וְלָא חָיְשַׁתְּ לְדֻחְקָא דְּצִבּוּרָא אֲמַר לֵהּ אַטּוּ מִדִּידְהוּ קָאָכֵלְנָא מִדְּרַחְמָנָא קָאָכֵלְנָא דְּתָנֵינָא עֵינֵי כֹל אֵלֶיךָ יְשַׂבֵּרוּ וְאַתָּה נוֹתֵן לָהֶם אֶת אׇכְלָם בְּעִתּוֹ בְּעִתָּם לֹא נֶאֱמַר אֶלָּא בְּעִתּוֹ מְלַמֵּד שֶׁכׇּל אֶחָד וְאֶחָד נוֹתֵן הַקָּדוֹשׁ בָּרוּךְ הוּא פַּרְנָסָתוֹ בְּעִתּוֹ
אַדְּהָכִי אֲתַאי אֲחָתֵהּ דְּרָבָא דְּלָא חָזְיָא לֵהּ תְּלֵסְרֵי שְׁנֵי וְאַתְיָא לֵהּ תַּרְנְגֹלֶת פְּטוּמָה וְיַיִן יָשָׁן אָמַר מַאי דְּקַמָּא אֲמַר לֵהּ נַעֲנֵתִי לְךָ קוּם אֱכֹל
תָּנוּ רַבָּנַן אֵין לוֹ וְאֵינוֹ רוֹצֶה לְהִתְפַּרְנֵס נוֹתְנִין לוֹ לְשׁוּם הַלְוָאָה וְחוֹזְרִין וְנוֹתְנִין לוֹ לְשׁוּם מַתָּנָה דִּבְרֵי רַבִּי מֵאִיר וַחֲכָמִים אוֹמְרִים נוֹתְנִין לוֹ לְשׁוּם מַתָּנָה וְחוֹזְרִין וְנוֹתְנִין לוֹ לְשׁוּם הַלְוָאָה לְשׁוּם מַתָּנָה הָא לָא שָׁקֵל אָמַר רָבָא לִפְתֹּחַ לוֹ לְשׁוּם מַתָּנָה
יֵשׁ לוֹ וְאֵינוֹ רוֹצֶה לְהִתְפַּרְנֵס נוֹתְנִין לוֹ לְשׁוּם מַתָּנָה וְחוֹזְרִין וְנִפְרָעִין מִמֶּנּוּ חוֹזְרִין וְנִפְרָעִין הֵימֶנּוּ תּוּ לָא שָׁקֵל אָמַר רַב פָּפָּא לְאַחַר מִיתָה רַבִּי שִׁמְעוֹן אוֹמֵר יֵשׁ לוֹ וְאֵינוֹ רוֹצֶה לְהִתְפַּרְנֵס אֵין נִזְקָקִין לוֹ אֵין לוֹ וְאֵינוֹ רוֹצֶה לְהִתְפַּרְנֵס אוֹמְרִים לוֹ הָבֵא מַשְׁכּוֹן וָטוֹל כְּדֵי שֶׁתָּזוּחַ דַּעְתּוֹ עָלָיו
תָּנוּ רַבָּנַן הַעֲבֵט זֶה שֶׁאֵין לוֹ וְאֵינוֹ רוֹצֶה לְהִתְפַּרְנֵס שֶׁנּוֹתְנִים לוֹ לְשׁוּם הַלְוָאָה וְחוֹזְרִין וְנוֹתְנִין לוֹ לְשׁוּם מַתָּנָה תַּעֲבִיטֶנּוּ זֶה שֶׁיֵּשׁ לוֹ וְאֵינוֹ רוֹצֶה לְהִתְפַּרְנֵס שֶׁנּוֹתְנִין לוֹ לְשׁוּם מַתָּנָה וְחוֹזְרִין וְנִפְרָעִין הֵימֶנּוּ לְאַחַר מִיתָה דִּבְרֵי רַבִּי יְהוּדָה
וַחֲכָמִים אוֹמְרִים יֵשׁ לוֹ וְאֵינוֹ רוֹצֶה לְהִתְפַּרְנֵס אֵין נִזְקָקִין לוֹ וְאֶלָּא מָה אֲנִי מְקַיֵּם תַּעֲבִיטֶנּוּ דִּבְּרָה תוֹרָה כִלְשׁוֹן בְּנֵי אָדָם
מָר עֻקְבָא הֲוָה עַנְיָא בְּשִׁיבָבוּתֵהּ דַּהֲוָה רְגִיל כׇּל יוֹמָא דְּשָׁדֵי לֵהּ אַרְבְּעָה זוּזֵי בְּצִנּוֹרָא דְּדַשָּׁא (יוֹם אֶחָד) [יוֹמָא חַד] אֲמַר אֵיזִיל אִחְזֵי מַאן קָעָבֵד בִּי הָהוּא טֵיבוּתָא הָהוּא יוֹמָא נְגַהָא לֵהּ לְמָר עֻקְבָא לְבֵי מִדְרְשָׁא אָתְיָא דְּבֵיתְהוּ בַּהֲדֵהּ
כֵּוָן דְּחַזְיֵהּ דְּקָא מַצְלֵי לֵהּ לְדַשָּׁא נְפַק בָּתְרַיְהוּ רְהוּט מִקַּמֵּהּ עָיְלִי לְהָהוּא אַתּוּנָא דַּהֲוָה גְּרִפָה נוּרָא הֲוָה קָא מִקַּלְיָן כַּרְעֵהּ דְּמָר עֻקְבָא אֲמַרָה לֵהּ דְּבֵיתְהוּ שְׁקֹל כַּרְעָךְ אוֹתֵב אַכַּרְעַאי חֲלַשׁ דַּעְתֵּהּ אֲמַרָה לֵהּ אֲנָא שְׁכִיחָנָא בְּגַוֵּהּ דְּבֵיתָא וּמְקָרְבָא אַהֲנָיָתִי
וּמַאי כֻּלֵּי הַאי דְּאָמַר מָר זוּטְרָא בַּר טוֹבִיָּה אָמַר רַב וְאָמְרִי לַהּ אָמַר רַב הוּנָא בַּר בִּזְנָא אָמַר רַבִּי שִׁמְעוֹן חֲסִידָא וְאָמְרִי לָהּ אָמַר רַבִּי יוֹחָנָן מִשּׁוּם רַבִּי שִׁמְעוֹן בֶּן יוֹחַי נוֹחַ לוֹ לָאָדָם שֶׁיִּמְסֹר עַצְמוֹ לְתוֹךְ כִּבְשַׁן הָאֵשׁ וְאַל יַלְבִּין פְּנֵי חֲבֵרוֹ בָּרַבִּים מְנָא לַן מִתָּמָר דִּכְתִיב הִיא מוּצֵאת
מָר עֻקְבָא הֲוָה עַנְיָא בְּשִׁיבָבוּתֵהּ דַּהֲוָה רְגִיל לְשַׁדּוֹרֵי לֵהּ אַרְבַּע מְאָה זוּזֵי כׇּל מַעֲלֵי יוֹמָא דְּכִפּוּרָא יוֹמָא חַד שַׁדְּרִנְהוּ נִהֲלֵהּ בְּיַד בְּרֵהּ אֲתָא אֲמַר לֵהּ לָא צְרִיךְ אָמַר מַאי חֲזֵית חֲזַאי דְּקָא מְזַלְּפִי לֵהּ יַיִן יָשָׁן אָמַר מְפַנַּק כֻּלֵּי הַאי עַיְפִינְהוּ וְשַׁדְּרִנְהוּ נִהֲלֵהּ
כִּי קָא נִיחָא נַפְשֵׁהּ אֲמַר אַיְתוֹ לִי חֻשְׁבְּנַאי דִּצְדָקָה אַשְׁכַּח דַּהֲוָה כְּתִיב בֵּהּ שִׁבְעַת אַלְפֵי דִּינָרֵי סְיָאנְקֵי אֲמַר זַוְדַאי קַלִּילֵי וְאוֹרְחָא רַחִיקְתָּא קָם בַּזְבְּזֵהּ לְפַלְגֵהּ מָמוֹנֵהּ הֵיכִי עֲבַד הָכִי וְהָאָמַר רַבִּי אִילְעַאי בְּאוּשָׁא הִתְקִינוּ הַמְבַזְבֵּז אַל יְבַזְבֵּז יוֹתֵר מֵחֹמֶשׁ הָנֵי מִלֵּי מֵחַיִּים שֶׁמָּא יֵרֵד מִנְּכָסָיו אֲבָל לְאַחַר מִיתָה לֵית לַן בַּהּ
רַבִּי אַבָּא הֲוָה צָיַר זוּזֵי בְּסוּדָרֵהּ וְשָׁדֵי לֵהּ לַאֲחוֹרֵהּ וּמַמְצֵי נַפְשֵׁהּ לְבֵי עַנְיֵי וּמַצְלֵי עֵינֵהּ מֵרַמָּאֵי
רַבִּי חֲנִינָא הֲוָה הָהוּא עַנְיָא דַּהֲוָה רְגִיל לְשַׁדּוֹרֵי לֵהּ אַרְבְּעָה זוּזֵי כׇּל מַעֲלֵי שַׁבְּתָא יוֹמָא חַד שַׁדְּרִנְהוּ נִהֲלֵהּ בְּיַד דְּבֵיתְהוּ אֲתַאי אֲמַרָה לֵהּ לָא צְרִיךְ מַאי חֲזֵית שְׁמַעִי דַּהֲוֹה קָאָמְרִי לֵהּ בַּמָּה אַתָּה סוֹעֵד

 *** דף סח. *** 

בִּטְלֵי כֶסֶף אוֹ בִּטְלֵי זָהָב אָמַר הַיְנוּ דְּאָמַר רַבִּי אֶלְעָזָר בּוֹאוּ וְנַחֲזִיק טוֹבָה לָרַמָּאִין שֶׁאִלְמָלֵא הֵן הָיִינוּ חוֹטְאִין בְּכׇל יוֹם שֶׁנֶּאֱמַר וְקָרָא עָלֶיךָ אֶל ה' וְהָיָה בְךָ חֵטְא
וְתָנֵי רַבִּי חִיָּא בַּר רַב מִדִּפְתִּי רַבִּי יְהוֹשֻׁעַ בֶּן קׇרְחָה אוֹמֵר כׇּל הַמַּעֲלִים עֵינָיו מִן הַצְּדָקָה כְּאִלּוּ עוֹבֵד עֲבוֹדָה זָרָה כְּתִיב הָכָא הִשָּׁמֶר לְךָ פֶּן יִהְיֶה דָבָר עִם לְבָבְךָ בְלִיַּעַל וְגוֹ' וּכְתִיב הָתָם יָצְאוּ אֲנָשִׁים בְּנֵי בְלִיַּעַל מָה לְהַלָּן עֲבוֹדָה זָרָה אַף כָּאן עֲבוֹדָה זָרָה
תָּנוּ רַבָּנַן הַמְסַמֵּא אֶת עֵינוֹ וְהַמַּצְבֶּה אֶת בִּטְנוֹ וְהַמְקַפֵּחַ אֶת שׁוֹקוֹ אֵינוֹ נִפְטָר מִן הָעוֹלָם עַד שֶׁיָּבֹא לִידֵי כָךְ הַמְקַבֵּל צְדָקָה וְאֵין צָרִיךְ לְכָךְ סוֹפוֹ אֵינוֹ נִפְטָר מִן הָעוֹלָם עַד שֶׁיָּבֹא לִידֵי כָךְ
תְּנַן הָתָם אֵין מְחַיְּבִין אוֹתוֹ לִמְכּוֹר אֶת בֵּיתוֹ וְאֶת כְּלֵי תַשְׁמִישׁוֹ וְלָא וְהָתַנְיָא הָיָה מִשְׁתַּמֵּשׁ בִּכְלֵי זָהָב יִשְׁתַּמֵּשׁ בִּכְלֵי כֶסֶף בִּכְלֵי כֶסֶף יִשְׁתַּמֵּשׁ בִּכְלֵי נְחֹשֶׁת
אָמַר רַב זְבִיד לָא קַשְׁיָא הָא בְּמִטָּה וְשֻׁלְחָן הָא בְּכוֹסוֹת וּקְעָרוֹת מַאי שְׁנָא כּוֹסוֹת וּקְעָרוֹת דְּלָא דְּאָמַר מְאִיסִי לִי מִטָּה וְשֻׁלְחָן נָמֵי אָמַר לָא מְקַבַּל עִלָּוַאי אָמַר רָבָא בְּרֵהּ דְּרַבָּה בְּמַחֲרֵשָׁה דְכַסְפָּא
רַב פָּפָּא אָמַר לָא קַשְׁיָא כָּאן קֹדֶם שֶׁיָּבֹא לִידֵי גִבּוּי כָּאן לְאַחַר שֶׁיָּבֹא לִידֵי גִבּוּי
מַתְנִי' יְתוֹמָה שֶׁהִשִּׂיאַתָּה אִמָּהּ אוֹ אַחֶיהָ מִדַּעְתָּהּ וְכָתְבוּ לָהּ בְּמֵאָה אוֹ בַּחֲמִשִּׁים זוּז יְכוֹלָה הִיא מִשֶּׁתַּגְדִּיל לְהוֹצִיא מִיָּדָן מַה שֶּׁרָאוּי לְהִנָּתֵן לָהּ
רַבִּי יְהוּדָה אוֹמֵר אִם הִשִּׂיא אֶת הַבַּת הָרִאשׁוֹנָה יִנָּתֵן לַשְּׁנִיָּה כְּדֶרֶךְ שֶׁנָּתַן לָרִאשׁוֹנָה וַחֲכָמִים אוֹמְרִים פְּעָמִים שֶׁאָדָם עָנִי וְהֶעֱשִׁיר אוֹ עָשִׁיר וְהֶעֱנִי אֶלָּא שָׁמִין אֶת הַנְּכָסִים וְנוֹתְנִין לָהּ
גְּמָ' אָמַר שְׁמוּאֵל לְפַרְנָסָה שָׁמִין בָּאָב מֵתִיבִי הַבָּנוֹת נִזּוֹנוֹת וּמִתְפַּרְנְסוֹת מִנִּכְסֵי אֲבִיהֶן כֵּיצַד אֵין אוֹמְרִים אִלּוּ אָבִיהָ קַיָּם כָּךְ וְכָךְ הָיָה נוֹתֵן לָהּ אֶלָּא שָׁמִין אֶת הַנְּכָסִים וְנוֹתְנִין לַהּ מַאי לָאו פַּרְנָסַת הַבַּעַל אָמַר רַב נַחְמָן בַּר יִצְחָק לֹא בְּפַרְנָסַת עַצְמָהּ
הָא נִזּוֹנוֹת וּמִתְפַּרְנְסוֹת קָתָנֵי מַאי לָאו אַחַת פַּרְנָסַת הַבַּעַל וְאַחַת פַּרְנָסַת עַצְמָהּ לָא אִידִי וְאִידִי בְּפַרְנָסַת עַצְמָהּ וְלָא קַשְׁיָא הָא בַּאֲכִילָה וּבִשְׁתִיָּה וְהָא בִּלְבוּשָׁא וְכִסּוּיָא
תְּנַן וַחֲכָמִים אוֹמְרִים פְּעָמִים שֶׁאָדָם עָנִי וְהֶעֱשִׁיר אוֹ עָשִׁיר וְהֶעֱנִי אֶלָּא שָׁמִין הַנְּכָסִים וְנוֹתְנִין לָהּ מַאי עָנִי וּמַאי עָשִׁיר אִי נֵימָא עָנִי עָנִי בִּנְכָסִים עָשִׁיר עָשִׁיר בִּנְכָסִים מִכְּלָל דְּתַנָּא קַמָּא סָבַר אֲפִלּוּ עָשִׁיר וְהֶעֱנִי כִּדְמֵעִקָּרָא יָהֲבִינַן לַהּ הָא לֵית לֵהּ
אֶלָּא לָאו עָנִי עָנִי בְּדַעַת עָשִׁיר עָשִׁיר בְּדַעַת וְקָתָנֵי שָׁמִין אֶת הַנְּכָסִים וְנוֹתְנִין לָהּ אַלְמָא לָא אָזְלִינַן בָּתַר אֻמְדָּנָא וּתְיוּבְתָּא דִּשְׁמוּאֵל הוּא דְּאָמַר כְּרַבִּי יְהוּדָה דִּתְנַן רַבִּי יְהוּדָה אוֹמֵר אִם הִשִּׂיא בַּת הָרִאשׁוֹנָה יִנָּתֵן לַשְּׁנִיָּה כְּדֶרֶךְ שֶׁנָּתַן לָרִאשׁוֹנָה
וְנֵימָא הֲלָכָה כְּרַבִּי יְהוּדָה אִי אָמַר הֲלָכָה כְּרַבִּי יְהוּדָה הֲוָה אָמֵינָא דַּוְקָא הִשִּׂיאָהּ דְּגַלִּי דַּעְתֵּהּ אֲבָל לֹא הִשִּׂיאָהּ לָא קָא מַשְׁמַע לַן טַעְמָא דְּרַבִּי יְהוּדָה דְּאָזְלִינַן בָּתַר אֻמְדָּנָא לָא שְׁנָא הִשִּׂיאָהּ וְלָא שְׁנָא לֹא הִשִּׂיאָהּ
וְהַאי דְּקָתָנֵי הִשִּׂיאָהּ לְהוֹדִיעֲךָ כֹּחָן דְּרַבָּנַן דְּאַף עַל גַּב דְּהִשִּׂיאָהּ וְגַלִּי דַּעְתֵּהּ לָא אָזְלִינַן בָּתַר אֻמְדָּנָא
אֲמַר לֵהּ רָבָא לְרַב חִסְדָּא דָּרְשִׁינַן מִשְּׁמָךְ הֲלָכָה כְּרַבִּי יְהוּדָה אֲמַר לֵהּ יְהֵא רַעֲוָא כֹּל כִּי הָנֵי מִלֵּי מְעַלְּיָתָא תִּדְרְשׁוּ מִשְּׁמַאי
וּמִי אָמַר רָבָא הָכִי וְהָתַנְיָא רַבִּי אוֹמֵר בַּת הַנִּזּוֹנֶת מִן הָאַחִין נוֹטֶלֶת עִשּׂוּר נְכָסִים וְאָמַר רָבָא הִלְכְתָא כְּרַבִּי לָא קַשְׁיָא הָא דַּאֲמֵדְנֵהּ הָא דְּלָא אֲמֵדְנֵהּ
הָכִי נָמֵי מִסְתַּבְּרָא דְּאָמַר רַב אַדָּא בַּר אַהֲבָה מַעֲשֶׂה וְנָתַן לָהּ רַבִּי אֶחָד מִשְּׁנֵים עָשָׂר בַּנְּכָסִים קַשְׁיָן אַהֲדָדֵי אֶלָּא לָאו שְׁמַע מִנַּהּ הָא דַּאֲמֵדְנֵהּ הָא דְּלָא אֲמֵדְנֵהּ שְׁמַע מִנַּהּ
גּוּפָא אָמַר רַבִּי בַּת הַנִּזּוֹנֶת מִן הָאַחִין נוֹטֶלֶת עִשּׂוּר נְכָסִים אָמְרוּ לוֹ לְרַבִּי לִדְבָרֶיךָ מִי שֶׁיֵּשׁ לוֹ עֶשֶׂר בָּנוֹת וּבֵן אֵין לוֹ לַבֵּן בִּמְקוֹם בָּנוֹת כְּלוּם
אָמַר לָהֶן כָּךְ אֲנִי אוֹמֵר רִאשׁוֹנָה נוֹטֶלֶת עִשּׂוּר נְכָסִים שְׁנִיָּה בַּמֶּה שֶׁשִּׁיְּרָה וּשְׁלִישִׁית בַּמֶּה שֶׁשִּׁיְּרָה וְחוֹזְרוֹת וְחוֹלְקוֹת בְּשָׁוֶה

 *** דף סח: *** 

כׇּל חֲדָא וַחֲדָא דְּנַפְשַׁהּ שָׁקְלָה הָכִי קָאָמַר אִם בָּאוּ כֻּלָּם לְהִנָּשֵׂא כְּאַחַת חוֹלְקוֹת בְּשָׁוֶה
מְסַיַּע לֵהּ לְרַב מַתְנָה דְּאָמַר רַב מַתְנָה אִם בָּאוּ לְהִנָּשֵׂא כֻּלָּם כְּאַחַת נוֹטְלוֹת עִשּׂוּר אֶחָד עִשּׂוּר אֶחָד סָלְקָא דַּעְתָּךְ אֶלָּא נוֹטְלוֹת עִשּׂוּר כְּאֶחָד
תָּנוּ רַבָּנַן הַבָּנוֹת בֵּין בָּגְרוּ עַד שֶׁלֹּא נִשְּׂאוּ וּבֵין נִשְּׂאוּ עַד שֶׁלֹּא בָּגְרוּ אִבְּדוּ מְזוֹנוֹתֵיהֶן וְלֹא אִבְּדוּ פַּרְנָסָתָן דִּבְרֵי רַבִּי רַבִּי שִׁמְעוֹן בֶּן אֶלְעָזָר אוֹמֵר אַף אִבְּדוּ פַּרְנָסָתָן כֵּיצַד הֵן עוֹשׂוֹת שׂוֹכְרוֹת לָהֶן בְּעָלִים וּמוֹצִיאִין לָהֶן פַּרְנָסָתָן
אָמַר רַב נַחְמָן אָמַר לִי הוּנָא הִלְכְתָא כְּרַבִּי אֵיתִיבֵהּ רָבָא לְרַב נַחְמָן יְתוֹמָה שֶׁהִשִּׂיאַתָּה אִמָּהּ אוֹ אַחֶיהָ מִדַּעְתָּהּ וְכָתְבוּ לָהּ בְּמֵאָה אוֹ בַּחֲמִשִּׁים זוּז יְכוֹלָה הִיא מִשֶּׁתַּגְדִּיל לְהוֹצִיא מִיָּדָם מַה שֶּׁרָאוּי לְהִנָּתֵן לָהּ טַעְמָא דִּקְטַנָּה הָא גְּדוֹלָה וִתְּרָה
לָא קַשְׁיָא הָא דְּמַחַאי הָא דְּלָא מַחַאי
הָכִי נָמֵי מִסְתַּבְּרָא דְּאִם כֵּן קַשְׁיָא דְּרַבִּי אַדְּרַבִּי דְּתַנְיָא רַבִּי אוֹמֵר בַּת הַנִּזּוֹנֶת מִן הָאַחִין נוֹטֶלֶת עִשּׂוּר נְכָסִים נִזּוֹנֶת אִין שֶׁאֵינָהּ נִזּוֹנֶת לָא
אֶלָּא לָאו שְׁמַע מִנַּהּ הָא דְּמַחַאי הָא דְּלָא מַחַאי שְׁמַע מִנַּהּ
אֲמַר לֵהּ רָבִינָא לְרָבָא אֲמַר לַן רַב אַדָּא בַּר אַהֲבָה מִשְּׁמָךְ בָּגְרָה אֵינָהּ צְרִיכָה לְמַחוֹת נִשֵּׂאת אֵינָהּ צְרִיכָה לְמַחוֹת בָּגְרָה וְנִשֵּׂאת צְרִיכָה לְמַחוֹת
מִי אָמַר רָבָא הָכִי וְהָא אֵיתִיבֵהּ רָבָא לְרַב נַחְמָן יְתוֹמָה וְשַׁנִּי לֵהּ הָא דְּמַחַי הָא דְּלָא מַחַי לָא קַשְׁיָא הָא דְּקָא מִתַּזְנָא מִנַּיְהוּ הָא דְּלָא קָא מִתַּזְנָא מִנַּיְהוּ
אָמַר רַב הוּנָא אָמַר רַבִּי פַּרְנָסָה אֵינָהּ כִּתְנַאי כְּתֻבָּה מַאי אֵינָהּ כִּתְנַאי כְּתֻבָּה אִי נֵימָא דְּאִלּוּ פַּרְנָסָה טָרְפָא מִמְּשַׁעְבְּדִי וּתְנַאי כְּתֻבָּה לָא טָרְפָא מִמְּשַׁעְבְּדִי מַאי קָא מַשְׁמַע לַן הָא מַעֲשִׂים בְּכׇל יוֹם מוֹצִיאִין לְפַרְנָסָה וְאֵין מוֹצִיאִין לִמְזוֹנוֹת
וְאֶלָּא דְּאִלּוּ פַּרְנָסָה גָּבְיָא נָמֵי מִמִּטַּלְטְלִי וּתְנַאי כְּתֻבָּה מִמְּקַרְקְעֵי גָּבְיָא מִמִּטַּלְטְלִי לָא גָּבְיָא
לְרַבִּי אִדֵּי וְאִדֵּי מִגְבָּא גָּבְיָא דְּתַנְיָא אֶחָד נְכָסִים שֶׁיֵּשׁ לָהֶן אַחְרָיוּת וְאֶחָד נְכָסִים שֶׁאֵין לָהֶן אַחְרָיוּת מוֹצִיאִין לִמְזוֹן הָאִשָּׁה וְלַבָּנוֹת דִּבְרֵי רַבִּי
אֶלָּא מַאי פַּרְנָסָה אֵינָהּ כִּתְנַאי כְּתֻבָּה לְכִדְתַנְיָא הָאוֹמֵר אַל יִזּוֹנוּ בְּנוֹתָיו מִנְּכָסָיו אֵין שׁוֹמְעִין לוֹ אַל יִתְפַּרְנְסוּ בְּנוֹתָיו מִנְּכָסָיו שׁוֹמְעִין לוֹ שֶׁהַפַּרְנָסָה אֵינָהּ כִּתְנַאי כְּתֻבָּה

 *** דף סט. *** 

תְּלָה לֵהּ רַב לְרַבִּי בֵּינֵי חִטֵּי הָאַחִין שֶׁשִּׁעְבְּדוּ מַהוּ הֲוָה יָתֵב רַבִּי חִיָּא קַמֵּהּ אֲמַר לֵהּ מָכְרוּ אוֹ מִשְׁכְּנוּ אֲמַר לֵהּ מַאי נָפְקָא מִנַּהּ בֵּין מָכְרוּ בֵּין שֶׁמִּשְׁכְּנוּ מוֹצִיאִין לְפַרְנָסָה וְאֵין מוֹצִיאִין לִמְזוֹנוֹת
וְרַב אִי מָכְרוּ קָמִבַּעְיָא לֵהּ נִכְתּוֹב לֵהּ מָכְרוּ אִי מִשְׁכְּנוּ קָא מִבַּעְיָא לֵהּ נִכְתּוֹב לֵהּ מִשְׁכְּנוּ
רַב תַּרְוַיְהוּ קָמִבַּעְיָא לֵהּ וְסָבַר אִי כָּתֵבְנָא לֵהּ מָכְרוּ הָא נִיחָא אִי שָׁלַח לִי דְּמוֹצִיאִין כׇּל שֶׁכֵּן מִשְׁכְּנוּ אִי שָׁלַח לִי אֵין מוֹצִיאִין אַכַּתִּי מִשְׁכְּנוּ קָמִבַּעְיָא לִי
אִי כָּתֵבְנָא לֵהּ מִשְׁכְּנוּ אִי שָׁלַח לִי דְּאֵין מוֹצִיאִין כׇּל שֶׁכֵּן מָכְרוּ אִי שָׁלַח לִי מוֹצִיאִין אַכַּתִּי מָכְרוּ קָא מִבַּעְיָא לִי אֶכְתּוֹב לֵהּ שִׁעְבְּדוּ דְּמַשְׁמַע הָכִי וּמַשְׁמַע הָכִי
וְרַבִּי יוֹחָנָן אָמַר אֶחָד זֶה וְאֶחָד זֶה אֵין מוֹצִיאִין אִבַּעְיָא לְהוּ לְרַבִּי יוֹחָנָן לָא שְׁמִעַ לֵהּ הָא דְּרַבִּי וְאִי שְׁמִעַ לֵהּ הֲוָה מְקַבֵּל לֵהּ אוֹ דִלְמָא שְׁמִעַ לֵהּ וְלָא מְקַבֵּל לֵהּ
תָּא שְׁמַע דְּאִתְּמַר מִי שֶׁמֵּת וְהִנִּיחַ שְׁתֵּי בָּנוֹת וּבֵן וְקָדְמָה הָרִאשׁוֹנָה וְנָטְלָה עִשּׂוּר נְכָסִים וְלֹא הִסְפִּיקָה שְׁנִיָּה לִגְבּוֹת עַד שֶׁמֵּת הַבֵּן
אָמַר רַבִּי יוֹחָנָן שְׁנִיָּה וִתְּרָה אָמַר רַבִּי חֲנִינָא גְּדוֹלָה מִזּוֹ אָמְרוּ מוֹצִיאִין לְפַרְנָסָה וְאֵין מוֹצִיאִין לִמְזוֹנוֹת וְאַתְּ אָמְרַתְּ שְׁנִיָּה וִתְּרָה
וְאִם אִיתָא נֵימָא לֵהּ מַאן אַמְרַהּ וְדִלְמָא לְעוֹלָם לָא שְׁמִעַ לֵהּ וְכִי שְׁמִעַ לֵהּ קַבֵּל וְשָׁאנֵי הָתָם דְּאִכָּא רְוַח בֵּיתָא
אֲמַר לֵהּ רַב יֵמַר לְרַב אָשֵׁי אֶלָּא מֵעַתָּה אַשְׁכְּחָה מְצִיאָה בְּעָלְמָא דְּאִכָּא רְוַח בֵּיתָא הָכִי נָמֵי דְּלָא יָהֲבִינַן לַהּ עִשּׂוּר נְכָסִים אֲמַר לֵהּ אֲנָא רְוַח בֵּיתָא מֵהָנֵי נִכְסֵי קָאָמֵינָא
אָמַר אַמֵּימָר בַּת יוֹרֶשֶׁת הָוְיָא אֲמַר לֵהּ רַב אָשֵׁי לְאַמֵּימָר אִלּוּ בָּעֵי לְסַלּוֹקַהּ בְּזוּזֵי הָכִי נָמֵי דְּלָא מָצֵי לְסַלּוֹקַהּ אֲמַר לֵהּ אִין אִי בָּעֵי לְסַלּוֹקַהּ בַּחֲדָא אַרְעָא הָכִי נָמֵי דְּלָא מָצֵי מְסַלֵּק לַהּ אֲמַר לֵהּ אִין
רַב אָשֵׁי אָמַר בַּת בַּעֲלַת חוֹב הָוְיָא וְאַף אַמֵּימָר הֲדַר בֵּהּ דְּאָמַר רַב מִנְיוֹמֵי בְּרֵהּ דְּרַב נִחוּמִי הֲוָה קָאֵמְנָא קַמֵּהּ דְּאַמֵּמָר וַאֲתַאי הַאי אִתְּתָא לְקַמֵּהּ דַּהֲוָת קָא בָּעֲיָא עִשּׂוּר נְכָסִים וַחֲזֵיתֵהּ לְדַעְתֵּהּ דְּאִי בָּעֵי לְסַלּוֹקַהּ בְּזוּזֵי הֲוָה מְסַלֵּק לַהּ דְּשָׁמְעִי מֵאַחֵי דַּהֲווֹ קָאָמְרִי לַהּ אִלּוּ הֲוָה לַן זוּזֵי סַלֵּקְנָא בְּזוּזֵי וְאִשְׁתִּיק וְלָא אֲמַר לְהוּ וְלָא מִדֵּי
וְהַשְׁתָּא דְּאָמְרַתְּ בַּעֲלַת חוֹב הָוְיָא דְּאַבָּא אוֹ דְאַחֵי לְמַאי נָפְקָא מִנַּהּ לְמִגְבֵּא לְבֵינוֹנִית שֶׁלֹּא בִּשְׁבוּעָה וְזִבּוּרִית בִּשְׁבוּעָה
מַאי תָּא שְׁמַע דְּרָבִנָא אַגְבְּיַהּ לְבַרְתֵּהּ דְּרַב אָשֵׁי מִמָּר בְּרֵהּ דְּרַב אָשֵׁי בֵּינוֹנִית וְשֶׁלֹּא בִּשְׁבוּעָה מִבְּרֵהּ דְּרַב סַמָּא בְּרֵהּ דְּרַב אָשֵׁי זִבּוּרִית בִּשְׁבוּעָה
שְׁלַח לֵהּ רַב נְחֶמְיָה בְּרֵהּ דְּרַב יוֹסֵף לְרַבָּה בַּר רַב הוּנָא זוּטָא מִנְּהַרְדְּעָא כִּי אָתְיָא הָא אִתְּתָא לְקַמָּךְ אַגְבְּיַהּ עִשּׂוּר נִכְסֵי אֲפִלּוּ מֵאִצְטְרוֹבְלָא אָמַר רַב אָשֵׁי כִּי הֲוֵינַן בֵּי רַב כָּהֲנָא הֲוָה מַגְבֵּינַן אֲפִלּוּ מֵעַמְלָא דְבֵיתֵי
שְׁלַח לֵהּ רַב עָנָן לְרַב הוּנָא הוּנָא חַבְרִין שְׁלָם כִּי אָתְיָא הָא אִתְּתָא לְקַמָּךְ אַגְבְּיַהּ עִשּׂוּר נִכְסֵי הֲוָה יָתֵב רַב שֵׁשֶׁת קַמֵּהּ אֲמַר לֵהּ זִיל אֵימָא לֵהּ וּבְשַׁמְתָּא יְהֵא מַאן דְּלָא אָמַר לֵהּ עָנָן עָנָן מִמְּקַרְקְעֵי אוֹ מִמִּטַּלְטְלִי וּמַאן יָתֵב בֵּי מַרְזֵחָא בְּרֵישָׁא
אֲזַל רַב שֵׁשֶׁת לְקַמֵּהּ דְּרַב עָנָן אֲמַר לֵהּ מָר רַבָּה וְרַב הוּנָא רַבֵּהּ דְּרַבָּה וְשַׁמּוֹתֵי שַׁמֵּת מַאן דְּלָא אָמַר לֵהּ וְאִי לָאו דְּשַׁמֵּת לָא הֲוָה קָאָמֵינָא עָנָן עָנָן מִמְּקַרְקְעֵי אוֹ מִמִּטַּלְטְלִי וּמַאן יָתֵב בֵּי מַרְזֵחָא בְּרֵישָׁא
אֲזַל רַב עָנָן לְקַמֵּהּ דְּמָר עוּקְבָא אֲמַר לֵהּ חֲזִי מָר הֵיכִי שְׁלַח לִי רַב הוּנָא עָנָן עָנָן וְעוֹד מַרְזֵחָא דִּשְׁלַח לִי [לָא יָדַעְנָא] מַאי נִיהוּ אֲמַר לֵהּ אִמָּא לִי אִיזִי

 *** דף סט: *** 

גּוּפָא דְעוֹבָדָא הֵיכִי הֲוָה אֲמַר לֵהּ הָכִי וְהָכִי הֲוָה מַעֲשֶׂה אֲמַר לֵהּ גַּבְרָא דְּלָא יָדַע מַאי נִיהוּ מַרְזֵחָא שָׁלַח לֵהּ לְרַב הוּנָא הוּנָא חַבְרִין מַאי מַרְזֵחָא אֵבֶל דִּכְתִיב כֹּה אָמַר ה' אַל תָּבֹא בֵּית מַרְזֵחַ וְגוֹ'
אָמַר רַבִּי אֲבָהוּ מִנַּיִן לָאָבֵל שֶׁמֵּסֵב בָּרֹאשׁ שֶׁנֶּאֱמַר אֶבְחַר דַּרְכָּם וְאֵשֵׁב רֹאשׁ וְאֶשְׁכּוֹן כְּמֶלֶךְ בַּגְּדוּד כַּאֲשֶׁר אֲבֵלִים יְנַחֵם יְנַחֵם אֲחֵרִים מַשְׁמַע אָמַר רַב נַחְמָן בַּר יִצְחָק יִנָּחֵם כְּתִיב
מָר זוּטְרָא אָמַר מֵהָכָא וְסָר מִרְזַח סְרוּחִים מַר וָזַח נַעֲשֶׂה שַׂר לִסְרוּחִים
אָמַר רָבָא הִלְכְתָא מִמְּקַרְקְעֵי וְלָא מִמִּטַּלְטְלִי בֵּין לִמְזוֹנֵי בֵּין לִכְתֻבָּה בֵּין לְפַרְנָסָה
מַתְנִי' הַמַּשְׁלִישׁ מָעוֹת לְבִתּוֹ וְהִיא אוֹמֶרֶת נֶאֱמָן בַּעְלִי עָלַי יַעֲשֶׂה הַשָּׁלִישׁ מַה שֶּׁהֻשְׁלַשׁ בְּיָדוֹ דִּבְרֵי רַבִּי מֵאִיר רַבִּי יוֹסֵי אוֹמֵר וְכִי אֵינָהּ אֶלָּא שָׂדֶה וְהִיא רוֹצָה לְמׇכְרָהּ הֲרֵי הִיא מְכוּרָה מֵעַכְשָׁו בַּמֶּה דְּבָרִים אֲמוּרִים בִּגְדוֹלָה אֲבָל בִּקְטַנָּה אֵין מַעֲשֵׂה קְטַנָּה כְּלוּם
גְּמָ' תָּנוּ רַבָּנַן הַמַּשְׁלִישׁ מָעוֹת לַחֲתָנוֹ לִקַּח מֵהֶן שָׂדֶה לְבִתּוֹ וְהִיא אוֹמֶרֶת יִנָּתְנוּ לְבַעְלִי מִן הַנִּשּׂוּאִין הָרְשׁוּת בְּיָדָהּ מִן הָאֵרוּסִין יַעֲשֶׂה הַשָּׁלִישׁ מַה שֶּׁהֻשְׁלַשׁ בְּיָדוֹ דִּבְרֵי רַבִּי מֵאִיר רַבִּי יוֹסֵי אוֹמֵר הַגְּדוֹלָה בֵּין מִן הַנִּשּׂוּאִין וּבֵין מִן הָאֵרוּסִין הָרְשׁוּת בְּיָדָהּ קְטַנָּה בֵּין מִן הַנִּשּׂוּאִין בֵּין מִן הָאֵרוּסִין יַעֲשֶׂה הַשָּׁלִישׁ מַה שֶּׁהֻשְׁלַשׁ בְּיָדוֹ
מַאי בֵּינַיְהוּ אִילֵימָא קְטַנָּה מִן הַנִּשּׂוּאִין אִכָּא בֵּינַיְהוּ דְּרַבִּי מֵאִיר סָבַר הָרְשׁוּת בְּיָדָהּ וַאֲתָא רַבִּי יוֹסֵי לְמֵימַר אֲפִלּוּ מִן הַנִּשּׂוּאִין נָמֵי גְּדוֹלָה אִין קְטַנָּה לָא
אֵימָא סֵיפָא אֲבָל בִּקְטַנָּה אֵין מַעֲשֵׂה קְטַנָּה כְּלוּם הָא מַאן קָתָנֵי לַהּ אִלֵּימָא רַבִּי יוֹסֵי הָא מֵרֵישָׁא שָׁמְעַתְּ מִנַּהּ דְּאָמַר רַבִּי יוֹסֵי וְכִי אֵינָהּ אֶלָּא שָׂדֶה וְהִיא רוֹצָה לְמׇכְרָהּ הֲרֵי הִיא מְכוּרָה מֵעַכְשָׁו גְּדוֹלָה דְּבַת זְבִינֵי אִין קְטַנָּה דְּלָאו בַּת זְבִינֵי הִיא לָא
אֶלָּא רַבִּי מֵאִיר הִיא וְחַסּוֹרֵי מִחַסְּרָא וְהָכִי קָתָנֵי יַעֲשֶׂה הַשָּׁלִישׁ מַה שֶּׁהֻשְׁלַשׁ בְּיָדוֹ בַּמֶּה דְּבָרִים אֲמוּרִים מִן הָאֵרוּסִין אֲבָל מִן הַנִּשּׂוּאִין הָרְשׁוּת בְּיָדָהּ בַּמֶּה דְּבָרִים אֲמוּרִים בִּגְדוֹלָה אֲבָל בִּקְטַנָּה אֵין מַעֲשֵׂה קְטַנָּה כְּלוּם אֶלָּא גְּדוֹלָה מִן הָאֵרוּסִין אִכָּא בֵּינַיְהוּ
אִתְּמַר רַב יְהוּדָה אָמַר שְׁמוּאֵל הֲלָכָה כְּרַבִּי יוֹסֵי רָבָא אָמַר רַב נַחְמָן הֲלָכָה כְּרַבִּי מֵאִיר
אִלְפָא תְּלָא נַפְשֵׁהּ בְּאִסְקַרְיָא דְּמָכוּתָא אֲמַר אִכָּא דְּאָתֵי דְּאָמַר לִי מִלְּתָא דְּבֵי רַבִּי חִיָּא וְרַבִּי אוֹשַׁעְיָא וְלָא פָּשֵׁטְנָא לֵהּ מִמַּתְנִיתִין נָפֵלְנָא מֵאִסְקַרְיָא וְטָבַעְנָא
אֲתָא הָהוּא סָבָא תְּנָא לֵהּ הָאוֹמֵר תְּנוּ שֶׁקֶל לְבָנַי בְּשַׁבָּת וּרְאוּיִן לִתֵּן לָהֶם סֶלַע נוֹתְנִין לָהֶם סֶלַע וְאִם אָמַר אַל תִּתְּנוּ לָהֶם אֶלָּא שֶׁקֶל אֵין נוֹתְנִין לָהֶם אֶלָּא שֶׁקֶל וְאִם אָמַר אִם מֵתוּ יִירְשׁוּ אֲחֵרִים תַּחְתֵּיהֶם בֵּין שֶׁאָמַר תְּנוּ בֵּין שֶׁאָמַר אַל תִּתְּנוּ אֵין נוֹתְנִים לָהֶם אֶלָּא שֶׁקֶל
אֲמַר לֵהּ הָא מַנִּי

 *** דף ע. *** 

רַבִּי מֵאִיר הִיא דְּאָמַר מִצְוָה לְקַיֵּם דִּבְרֵי הַמֵּת
אָמַר רַב חִסְדָּא אָמַר מָר עֻקְבָא הִלְכְתָא בֵּין שֶׁאָמַר תְּנוּ וּבֵין שֶׁאָמַר אַל תִּתְּנוּ נוֹתְנִין לָהֶם כׇּל צׇרְכָּם הָא קַיְמָא לַן הֲלָכָה כְּרַבִּי מֵאִיר דְּאָמַר מִצְוָה לְקַיֵּם דִּבְרֵי הַמֵּת הָנֵי מִלֵּי בְּמִלֵּי אַחְרָנְיָתָא אֲבָל בְּהָא מֵנָח נִיחָא לֵהּ וְהָא דְּאָמַר הָכִי לְזָרוֹזִינְהוּ הוּא דַּאֲתָא
תְּנַן הָתָם הַפָּעוֹטוֹת מִקָּחָן מִקָּח וּמִמְכָּרָן מֶכֶר בְּמִטַּלְטְלִים
אָמַר רַפְרָם לֹא שָׁנוּ אֶלָּא שֶׁאֵין שָׁם אַפּוֹטְרוֹפּוֹס אֲבָל יֵשׁ שָׁם אַפּוֹטְרוֹפּוֹס אֵין מִקָּחָן מִקָּח וְאֵין מִמְכָּרָן מֶכֶר
מִמַּאי מִדְּקָתָנֵי אֵין מַעֲשֵׂה קְטַנָּה כְּלוּם וְדִלְמָא הֵיכָא דְּאִכָּא שָׁלִישׁ שָׁאנֵי אִם כֵּן לִתְנֵי אֲבָל בִּקְטַנָּה יַעֲשֶׂה שָׁלִישׁ מַה שֶּׁהֻשְׁלַשׁ בְּיָדוֹ מַאי אֵין מַעֲשֵׂה קְטַנָּה כְּלוּם שְׁמַע מִנַּהּ אֲפִלּוּ בְּעָלְמָא
הֲדַרַן עֲלָךְ מְצִיאַת הָאִשָּׁה
מַתְנִי' הַמַּדִּיר אֶת אִשְׁתּוֹ מִלֵּהָנוֹת לוֹ עַד שְׁלֹשִׁים יוֹם יַעֲמִיד פַּרְנָס יָתֵר מִכֵּן יוֹצִיא וְיִתֵּן כְּתֻבָּה
רַבִּי יְהוּדָה אוֹמֵר בְּיִשְׂרָאֵל חֹדֶשׁ אֶחָד יְקַיֵּם וּשְׁנַיִם יוֹצִיא וְיִתֵּן כְּתֻבָּה בְּכֹהֵן שְׁנַיִם יְקַיֵּם וּשְׁלֹשָׁה יוֹצִיא וְיִתֵּן כְּתֻבָּה
הַמַּדִּיר אֶת אִשְׁתּוֹ שֶׁלֹּא תִּטְעֹם אֶחָד מִכׇּל הַפֵּרוֹת יוֹצִיא וְיִתֵּן כְּתֻבָּה רַבִּי יְהוּדָה אוֹמֵר בְּיִשְׂרָאֵל יוֹם אֶחָד יְקַיֵּם שְׁנַיִם יוֹצִיא וְיִתֵּן כְּתֻבָּה וּבְכֹהֵן שְׁנַיִם יְקַיֵּם שְׁלֹשָׁה יוֹצִיא וְיִתֵּן כְּתֻבָּה
הַמַּדִּיר אֶת אִשְׁתּוֹ שֶׁלֹּא תִּתְקַשֵּׁט בְּאֶחָד מִכׇּל הַמִּינִין יוֹצִיא וְיִתֵּן כְּתֻבָּה רַבִּי יוֹסֵי אוֹמֵר בַּעֲנִיּוּת שֶׁלֹּא נָתַן קִצְבָה וּבַעֲשִׁירוּת שְׁלֹשִׁים יוֹם
גְּמָ' וְכֵוָן דִּמְשֻׁעְבַּד לָהּ הֵיכִי מָצֵי מַדִּיר לַהּ כָּל כְּמִנֵּהּ דְּמַפְקַע לַהּ לְשִׁעְבּוּדַהּ
וְהָתְנַן קֻנָּם שֶׁאֵינִי עוֹשָׂה לְפִיךָ אֵינוֹ צָרִיךְ לְהָפֵר אַלְמָא כֵּוָן דִּמְשַׁעְבְּדָא לֵהּ לָאו כָּל כְּמִינַהּ דְּמַפְקַע לֵהּ לְשִׁעְבּוּדֵהּ הָכָא נָמֵי כֵּוָן דִּמְשֻׁעְבַּד לַהּ לָאו כָּל כְּמִנֵּהּ דְּמַפְקַע לַהּ לְשִׁעְבּוּדַהּ
אֶלָּא מִתּוֹךְ שֶׁיָּכוֹל לוֹמַר לָהּ צְאִי מַעֲשֵׂה יָדַיִךְ בִּמְזוֹנוֹתַיִךְ

 *** דף ע: *** 

נַעֲשָׂה כְּאוֹמֵר לָהּ צְאִי מַעֲשֵׂה יָדַיִךְ בִּמְזוֹנוֹתַיִךְ וְאִם אִיתַהּ לְהָא דְּרַב הוּנָא אָמַר רַב דְּאָמַר רַב הוּנָא אָמַר רַב יְכוֹלָה אִשָּׁה שֶׁתֹּאמַר לְבַעְלָהּ אֵינִי נִזּוֹנֶת וְאֵינִי עוֹשָׂה קֻנָּם שֶׁאֲנִי עוֹשָׂה לְפִיךָ אַמַּאי אֵינוֹ צָרִיךְ לְהָפֵר לֵימָא מִתּוֹךְ שֶׁיְּכוֹלָה לוֹמַר אֵינִי נִזּוֹנֶת וְאֵינִי עוֹשָׂה נַעֲשֶׂה כְּמִי שֶׁאוֹמֶרֶת לוֹ אֵינִי נִזּוֹנֶת וְאֵינִי עוֹשָׂה
אֶלָּא לָא תֵּימָא נַעֲשֶׂה אֶלָּא בְּאוֹמֵר לָהּ צְאִי מַעֲשֵׂה יָדַיִךְ בִּמְזוֹנוֹתַיִךְ
אִי הָכִי פַּרְנָס לְמָה לַהּ בִּדְלָא סָפְקָה אִי בִּדְלָא סָפְקָה הֲדַר קֻשְׁיַן לְדֻכְתֵּהּ אָמַר רַב אָשֵׁי בְּמַסְפֶּקֶת לִדְבָרִים גְּדוֹלִים וְאֵינָהּ מַסְפֶּקֶת לִדְבָרִים קְטַנִּים
הָנֵי דְּבָרִים קְטַנִּים הֵיכִי דָמֵי אִי דִּרְגִילָה בְּהוּ הָא רְגִילָה בְּהוּ וְאִי לָא רְגִילָה בְּהוּ פַּרְנָס לְמָה לַהּ לָא צְרִיכָא דִּרְגִילָה בְּבֵית נָשָׁא וְקָא מְגַלְגְּלָא בַּהֲדֵהּ דְּאָמְרָה לֵהּ עַד הָאִדָּנָא דְּלָא אַדַּרְתַּן גַּלְגֵּלְנָא בַּהֲדָךְ הַשְׁתָּא דְּאַדַּרְתַּן לָא מָצֵינָא דֶּאֱגַלְגֵּל בַּהֲדָךְ
וּמַאי שְׁנָא עַד שְׁלֹשִׁים יוֹם עַד שְׁלֹשִׁים יוֹם לֹא שָׁמְעִי בַּהּ אִינָשֵׁי וְלָא זִילָא בַּהּ מִלְּתָא טְפֵי שָׁמְעִי בַּהּ אִינָשֵׁי וְזִילָא בַּהּ מִלְּתָא
אִיבָּעֵית אֵימָא שֶׁהִדִּירָהּ כְּשֶׁהִיא אֲרוּסָה אֲרוּסָה מִי אִית לַהּ מְזוֹנֵי שֶׁהִגִּיעַ זְמַן וְלֹא נִשְּׂאוּ דִּתְנַן הִגִּיעַ זְמַן וְלֹא נִשְּׂאוּ אוֹכְלוֹת מִשֶּׁלּוֹ וְאוֹכְלוֹת בִּתְרוּמָה
וּמַאי שְׁנָא עַד שְׁלֹשִׁים יוֹם עַד שְׁלֹשִׁים יוֹם עָבֵד שָׁלִיחַ שְׁלִיחוּתֵהּ טְפֵי לָא עָבֵד שָׁלִיחַ שְׁלִיחוּתֵהּ
וְאִיבָּעֵית אֵימָא שֶׁהִדִּירָהּ כְּשֶׁהִיא אֲרוּסָה וְנִשֵּׂאת נִשֵּׂאת הָא סְבַרָה וְקַבִּילָה דְּאָמְרָה כִּסְבוּרָה אֲנִי שֶׁאֲנִי יְכוֹלָה לְקַבֵּל עַכְשָׁו אֵין אֲנִי יְכוֹלָה לְקַבֵּל
אֵמַר דְּאָמְרִינַן הָכִי גַּבֵּי מוּמִין לְעִנְיַן מְזוֹנֵי מִי אָמְרִינַן הָכִי אֶלָּא מְחַוַּרְתָּא כִּדְשַׁנִּינַן מֵעִקָּרָא
עַד שְׁלֹשִׁים יוֹם יַעֲמִיד פַּרְנָס וּפַרְנָס לָאו שְׁלִיחוּתֵהּ קָא עָבֵד אָמַר רַב הוּנָא בְּאוֹמֵר כׇּל הַזָּן אֵינוֹ מַפְסִיד
וְכִי אָמַר הָכִי לָאו שְׁלִיחוּתֵהּ קָעָבֵד וְהָתְנַן מִי שֶׁהָיָה מֻשְׁלָךְ בְּבוֹר וְאָמַר כׇּל הַשּׁוֹמֵעַ קוֹלוֹ יִכְתֹּב גֵּט לְאִשְׁתּוֹ הֲרֵי אֵלּוּ יִכְתְּבוּ וְיִתְּנוּ
הָכִי הַשְׁתָּא הָתָם קָאָמַר יִכְתֹּב הָכָא מִי קָאָמַר יָזוּן כׇּל הַזָּן קָאָמַר
וְהָא אָמַר רַבִּי אַמֵּי בִּדְלֵקָה הִתִּירוּ לוֹמַר כׇּל הַמְכַבֶּה אֵינוֹ מַפְסִיד בִּדְלֵקָה לְמַעוֹטֵי מַאי לָאו לְמַעוֹטֵי כִּי הַאי גַוְנָא לָא לְמַעוֹטֵי שְׁאָר אִסּוּרִים דְּשַׁבָּת
מֵתִיב רַבָּה הַמֻּדָּר הֲנָאָה מֵחֲבֵרוֹ וְאֵין לוֹ מַה יֹּאכַל יֵלֵךְ אֵצֶל חֶנְוָנִי הָרָגִיל אֶצְלוֹ וְיֹאמַר לוֹ אִישׁ פְּלוֹנִי מֻדָּר הֲנָאָה מִמֶּנִּי וְאֵינִי יוֹדֵעַ מָה אֶעֱשֶׂה לוֹ הוּא נוֹתֵן לוֹ וּבָא וְנוֹטֵל מִזֶּה הָכִי הוּא דִּשְׁרֵי אֲבָל כׇּל הַזָּן אֵינוֹ מַפְסִיד לָא
לָא מִבַּעְיָא קָאָמַר לָא מִבַּעְיָא כׇּל הַזָּן אֵינוֹ מַפְסִיד דִּלְעָלְמָא קָאָמַר אֲבָל הַאי כֵּוָן דְּרָגִיל אֶצְלוֹ וְקָאָזֵל קָאָמַר לֵהּ כְּמַאן דְּאָמַר לֵהּ זִיל הַב לֵהּ אַתְּ דָּמֵי קָא מַשְׁמַע לַן
גּוּפָא הַמֻּדָּר הֲנָאָה מֵחֲבֵרוֹ וְאֵין לוֹ מַה יֹּאכַל הוֹלֵךְ אֵצֶל חֶנְוָנִי הָרָגִיל אֶצְלוֹ וְאוֹמֵר לוֹ אִישׁ פְּלוֹנִי מֻדָּר הֲנָאָה מִמֶּנִּי וְאֵינִי יוֹדֵעַ מָה אֶעֱשֶׂה לוֹ הוּא נוֹתֵן לוֹ וּבָא וְנוֹטֵל מִזֶּה בֵּיתוֹ לִבְנוֹת וּגְדֵרוֹ לִגְדֹּר וְשָׂדֵהוּ לִקְצֹר הוֹלֵךְ אֵצֶל פּוֹעֲלִין הָרְגִילִין אֶצְלוֹ וְאוֹמֵר לָהֶן אִישׁ פְּלוֹנִי מֻדָּר הֲנָאָה מִמֶּנִּי וְאֵינִי יוֹדֵעַ מָה אֶעֱשֶׂה לוֹ הֵן עוֹשִׂין עִמּוֹ וּבָאִין וְנוֹטְלִים שְׂכָרָן מִזֶּה
הָיוּ מְהַלְּכִין בַּדֶּרֶךְ וְאֵין עִמּוֹ מַה יֹּאכַל נוֹתֵן לְאַחֵר לְשׁוּם מַתָּנָה וְהַלָּה נוֹטֵל וְאוֹכֵל וּמֻתָּר וְאִם אֵין שָׁם אַחֵר מַנִּיחַ עַל גַּבֵּי הַסֶּלַע אוֹ עַל גַּבֵּי הַגָּדֵר וְאוֹמֵר הֲרֵי הֵן מֻפְקָרִין לְכׇל מִי שֶׁיַּחְפֹּץ וְהַלָּה נוֹטֵל וְאוֹכֵל וּמֻתָּר וְרַבִּי יוֹסֵי אוֹסֵר אָמַר רָבָא מַאי טַעְמָא דְּרַבִּי יוֹסֵי גְּזֵרָה מִשּׁוּם

 *** דף עא. *** 

מַעֲשֶׂה דְּבֵית חוֹרוֹן
רַבִּי יְהוּדָה אוֹמֵר בְּיִשְׂרָאֵל חֹדֶשׁ אֶחָד וְכוּ' הַיְנוּ תַּנָּא קַמָּא אָמַר אַבָּיֵי כֹּהֶנֶת אֲתָא לְאַשְׁמוֹעִינַן רָבָא אָמַר חֹדֶשׁ מָלֵא וְחֹדֶשׁ חָסֵר אִכָּא בֵּינַיְהוּ
אָמַר רַב לֹא שָׁנוּ אֶלָּא בִּמְפָרֵשׁ אֲבָל בִּסְתָם יוֹצִיא לְאַלְתַּר וְיִתֵּן כְּתֻבָּה וּשְׁמוּאֵל אָמַר אֲפִלּוּ בִּסְתָם לֹא יוֹצִיא שֶׁמָּא יִמְצָא פֶּתַח לְנִדְרוֹ
וְהָא אִפְּלִגוּ בַּהּ חֲדָא זִמְנָא דִּתְנַן הַמַּדִּיר אֶת אִשְׁתּוֹ מִתַּשְׁמִישׁ הַמִּטָּה בֵּית שַׁמַּאי אוֹמְרִים שְׁתֵּי שַׁבָּתוֹת וּבֵית הִלֵּל אוֹמְרִים שַׁבָּת אַחַת וְאָמַר רַב מַחְלֹקֶת בִּמְפָרֵשׁ אֲבָל בִּסְתָם יוֹצִיא לְאַלְתַּר וְיִתֵּן כְּתֻבָּה וּשְׁמוּאֵל אָמַר אֲפִלּוּ בִּסְתָם נָמֵי לֹא יוֹצִיא שֶׁמָּא יִמְצָא פֶּתַח לְנִדְרוֹ
צְרִיכָא דְּאִי אִתְּמַר בְּהָהִיא בְּהָהִיא קָאָמַר רַב מִשּׁוּם דְּלָא אֶפְשָׁר בְּפַרְנָס אֲבָל בְּהָא דְּאֶפְשָׁר בְּפַרְנָס אֵימָא מוֹדֶה לֵהּ לִשְׁמוּאֵל וְאִי אִתְּמַר בְּהָא בְּהָא קָאָמַר שְׁמוּאֵל מִשּׁוּם דְּאֶפְשָׁר בְּפַרְנָס אֲבָל בְּהַהִיא אֵימָא מוֹדֶה לֵהּ לְרַב צְרִיכָא
תְּנַן הַמַּדִּיר אֶת אִשְׁתּוֹ שֶׁלֹּא תִּטְעֹם אֶחָד מִכׇּל הַפֵּרוֹת יוֹצִיא וְיִתֵּן כְּתֻבָּה בִּשְׁלָמָא לְרַב כָּאן בִּסְתָם כָּאן בִּמְפָרֵשׁ אֶלָּא לִשְׁמוּאֵל קַשְׁיָא
הָכָא בְּמַאי עָסְקִינַן כְּגוֹן שֶׁנָּדְרָה הִיא וְקִיֵּם לָהּ אִיהוּ וְקָסָבַר רַבִּי מֵאִיר הוּא נוֹתֵן אֶצְבַּע בֵּין שִׁנֶּיהָ
וְסָבַר רַבִּי מֵאִיר הוּא נוֹתֵן אֶצְבַּע בֵּין שִׁנֶּיהָ וְהָתַנְיָא הָאִשָּׁה שֶׁנָּדְרָה בְּנָזִיר וְשָׁמַע בַּעְלָהּ וְלֹא הֵפֵר לָהּ רַבִּי מֵאִיר וְרַבִּי יְהוּדָה אוֹמְרִים הִיא נָתְנָה אֶצְבַּע בֵּין שִׁנֶּיהָ לְפִיכָךְ אִם רָצָה הַבַּעַל לְהָפֵר יָפֵר וְאִם אָמַר אִי אֶפְשִׁי בְּאִשָּׁה נַדְרָנִית תֵּצֵא שֶׁלֹּא בִּכְתֻבָּה
רַבִּי יוֹסֵי וְרַבִּי אֶלְעָזָר אוֹמְרִים הוּא נוֹתֵן אֶצְבַּע בֵּין שִׁנֶּיהָ לְפִיכָךְ אִם רָצָה הַבַּעַל לְהָפֵר יָפֵר וְאִם אָמַר אִי אֶפְשִׁי בְּאִשָּׁה נַדְרָנִית יוֹצִיא וְיִתֵּן כְּתֻבָּה אֵפוֹךְ רַבִּי מֵאִיר וְרַבִּי יְהוּדָה אוֹמְרִים הוּא נוֹתֵן רַבִּי יוֹסֵי וְרַבִּי אֶלְעָזָר אוֹמְרִים הִיא נָתְנָה
וְסָבַר רַבִּי יוֹסֵי הִיא נָתְנָה וְהָתְנַן רַבִּי יוֹסֵי אוֹמֵר בַּעֲנִיּוּת שֶׁלֹּא נָתַן קִצְבָה
אֵימָא רַבִּי מֵאִיר וְרַבִּי יוֹסֵי אוֹמְרִים הוּא נוֹתֵן רַבִּי יְהוּדָה וְרַבִּי אֶלְעָזָר אוֹמְרִים הִיא נָתְנָה וְסָבַר רַבִּי יְהוּדָה הִיא נָתְנָה וְהָתְנַן רַבִּי יְהוּדָה אוֹמֵר בְּיִשְׂרָאֵל יוֹם אֶחָד יְקַיֵּם
אֵימָא רַבִּי מֵאִיר וְרַבִּי יְהוּדָה וְרַבִּי יוֹסֵי אוֹמְרִים הוּא נוֹתֵן וְרַבִּי אֶלְעָזָר אוֹמֵר הִיא נָתְנָה וְאִם תִּמְצָא לוֹמַר זוּגֵי זוּגֵי קָתָנֵי אֵימָא רַבִּי מֵאִיר וְרַבִּי אֶלְעָזָר אוֹמְרִים הִיא נָתְנָה רַבִּי יְהוּדָה וְרַבִּי יוֹסֵי אוֹמְרִים הוּא נוֹתֵן וְהָא סְתָמָא דְּלָא כְּרַבִּי מֵאִיר
וְסָבַר רַבִּי יוֹסֵי בַּעֲנִיּוּת שֶׁלֹּא נָתַן קִצְבָה אַלְמָא בַּעַל מָצֵי מֵפַר וּרְמִינְהוּ אֵלּוּ דְּבָרִים שֶׁהַבַּעַל מֵיפֵר דְּבָרִים שֶׁיֵּשׁ בָּהֶן עִנּוּי נֶפֶשׁ אִם אֶרְחַץ אִם לֹא אֶרְחַץ אִם אֶתְקַשֵּׁט אִם לֹא אֶתְקַשֵּׁט אָמַר רַבִּי יוֹסֵי אֵין אֵלּוּ נִדְרֵי עִנּוּי נֶפֶשׁ וְאֵלּוּ הֵן נִדְרֵי עִנּוּי נֶפֶשׁ שֶׁלֹּא אוֹכַל בָּשָׂר וְשֶׁלֹּא אֶשְׁתֶּה יַיִן וְשֶׁלֹּא אֶתְקַשֵּׁט

 *** דף עא: *** 

בְּבִגְדֵי צִבְעוֹנִין הָכָא בְּמַאי עָסְקִינַן בִּדְבָרִים שֶׁבֵּינוֹ לְבֵינָהּ
הָנִיחָא לְמַאן דְּאָמַר דְּבָרִים שֶׁבֵּינוֹ לְבֵינָהּ הַבַּעַל מֵפֵר אֶלָּא לְמַאן דְּאָמַר אֵין הַבַּעַל מֵיפֵר מַאי אִכָּא לְמֵימַר דְּאִתְּמַר דְּבָרִים שֶׁבֵּינוֹ לְבֵינָהּ רַב הוּנָא אָמַר הַבַּעַל מֵפֵר רַב אַדָּא בַּר אַהֲבָה אָמַר אֵין הַבַּעַל מֵפֵר שֶׁלֹּא מָצִינוּ שׁוּעָל שֶׁמֵּת בַּעֲפַר פִּיר
אֶלָּא הָכָא בְּמַאי עָסְקִינַן כְּגוֹן דִּתְלָ[תַ]נְהוּ לְקִשּׁוּטֶיהָ בְּתַשְׁמִישׁ הַמִּטָּה דְּאָמְרָה יֵאָסֵר הֲנָאַת תַּשְׁמִישְׁךָ עָלַי אִם אֶתְקַשֵּׁט כִּדְאָמַר רַב כָּהֲנָא
דְּאָמַר רַב כָּהֲנָא הֲנָאַת תַּשְׁמִישִׁי עָלֶיךָ כּוֹפָהּ וּמְשַׁמַּשְׁתּוֹ הֲנָאַת תַּשְׁמִישְׁךָ עָלַי יָפֵר לְפִי שֶׁאֵין מַאֲכִילִין לָאָדָם דָּבָר הָאָסוּר לוֹ
וְלֹא תִּתְקַשֵּׁט וְלֹא תֵּאָסֵר אִם כֵּן קָרוּ לַהּ מְנֻוֶּלֶת
וְתִתְקַשֵּׁט וְתֵאָסֵר אִי לְבֵית שַׁמַּאי שְׁתֵּי שַׁבָּתוֹת אִי לְבֵית הִלֵּל שַׁבָּת אַחַת הָנֵי מִלֵּי הֵיכָא דְּאַדְּרַהּ אִיהוּ דְּסָבְרָה מִרְתָּח רָתַח עִלָּוַאי וְהַשְׁתָּא מוֹתֵב דַּעְתֵּהּ אֲבָל הָכָא דִּנְדַרָה אִיהִי וְשָׁתֵק לַהּ סָבְרָה מִדְּאִישְׁתִּיק מִסְנָא הוּא דְּסָנֵי לִי
רַבִּי יוֹסֵי אוֹמֵר בַּעֲנִיּוּת שֶׁלֹּא נָתַן קִצְבָה וְכַמָּה קִצְבָה אָמַר רַב יְהוּדָה אָמַר שְׁמוּאֵל שְׁנֵים עָשָׂר חֹדֶשׁ רַבָּה בַּר בַּר חָנָה אָמַר רַבִּי יוֹחָנָן עֶשֶׂר שָׁנִים רַב חִסְדָּא אָמַר אֲבִימִי רֶגֶל שֶׁכֵּן בְּנוֹת יִשְׂרָאֵל מִתְקַשְּׁטוֹת בָּרֶגֶל
וּבַעֲשִׁירוּת שְׁלֹשִׁים יוֹם מַאי שְׁנָא שְׁלֹשִׁים יוֹם אָמַר אַבָּיֵי שֶׁכֵּן אִשָּׁה חֲשׁוּבָה נֶהֱנֵית מֵרֵיחַ קִשּׁוּטֶיהָ שְׁלֹשִׁים יוֹם
מַתְנִי' הַמַּדִּיר אֶת אִשְׁתּוֹ שֶׁלֹּא תֵּלֵךְ לְבֵית אָבִיהָ בִּזְמַן שֶׁהוּא עִמָּהּ בָּעִיר חֹדֶשׁ אֶחָד יְקַיֵּם שְׁנַיִם יוֹצִיא וְיִתֵּן כְּתֻבָּה וּבִזְמַן שֶׁהוּא בְּעִיר אַחֶרֶת רֶגֶל אֶחָד יְקַיֵּם שְׁלֹשָׁה יוֹצִיא וְיִתֵּן כְּתֻבָּה
הַמַּדִּיר אֶת אִשְׁתּוֹ שֶׁלֹּא תֵּלֵךְ לְבֵית הָאֵבֶל אוֹ לְבֵית הַמִּשְׁתֶּה יוֹצִיא וְיִתֵּן כְּתֻבָּה מִפְּנֵי שֶׁנּוֹעֵל בְּפָנֶיהָ וְאִם הָיָה טוֹעֵן מִשּׁוּם דָּבָר אַחֵר רַשַּׁאי
אָמַר לָהּ עַל מְנָת שֶׁתֹּאמְרִי לִפְלוֹנִי מַה שֶּׁאָמַרְתָּ לִי אוֹ מַה שֶּׁאָמַרְתִּי לָךְ אוֹ שֶׁתְּהֵא מְמַלְּאָה וּמְעָרָה לָאַשְׁפָּה יוֹצִיא וְיִתֵּן כְּתֻבָּה
גְּמָ' הָא גּוּפַהּ קַשְׁיָא אָמְרַתְּ רֶגֶל אֶחָד יְקַיֵּם הָא שְׁנַיִם יוֹצִיא וְיִתֵּן כְּתֻבָּה אֵימָא סֵיפָא שְׁלֹשָׁה יוֹצִיא וְיִתֵּן כְּתֻבָּה הָא שְׁנַיִם יְקַיֵּם
אָמַר אַבָּיֵי סֵיפָא אֲתָאן לְכֹהֶנֶת וְרַבִּי יְהוּדָה הִיא רַבָּה בַּר עֻלָּא אָמַר לָא קַשְׁיָא כָּאן בִּרְדוּפָה כָּאן בְּשֶׁאֵינָהּ רְדוּפָה
אָז הָיִיתִי בְעֵינָיו כְּמוֹצְאֵת שָׁלוֹם אָמַר רַבִּי יוֹחָנָן כְּכַלָּה שֶׁנִּמְצֵאת שְׁלֵמָה בְּבֵית חָמִיהָ וּרְדוּפָה לֵילֵךְ וּלְהַגִּיד שִׁבְחָהּ בְּבֵית אָבִיהָ
וְהָיָה בַּיּוֹם הַהוּא נְאֻם ה' תִּקְרְאִי אִישִׁי וְלֹא תִקְרְאִי לִי עוֹד בַּעְלִי אָמַר רַבִּי יוֹחָנָן כְּכַלָּה בְּבֵית חָמִיהָ וְלֹא כְּכַלָּה בְּבֵית אָבִיהָ
הַמַּדִּיר אֶת אִשְׁתּוֹ וְכוּ' בִּשְׁלָמָא לְבֵית הַמִּשְׁתֶּה

 *** דף עב. *** 

אִכָּא נוֹעֵל בְּפָנֶיהָ אֶלָּא לְבֵית הָאֵבֶל מַאי נוֹעֵל בְּפָנֶיהָ אִכָּא תָּנָא לְמָחָר הִיא מֵתָה וְאֵין כׇּל בְּרִיָּה סוֹפְדָהּ וְאִכָּא דְּאָמְרִי אֵין כׇּל בְּרִיָּה סוֹפְנָהּ
תַּנְיָא הָיָה רַבִּי מֵאִיר אוֹמֵר מַאי דִּכְתִיב טוֹב לָלֶכֶת אֶל בֵּית אֵבֶל מִלֶּכֶת אֶל בֵּית מִשְׁתֶּה בַּאֲשֶׁר הוּא סוֹף כׇּל הָאָדָם וְהַחַי יִתֵּן אֶל לִבּוֹ מַאי וְהַחַי יִתֵּן אֶל לִבּוֹ דְּבָרִים שֶׁל מִיתָה דְּ[יִ]סְפֹּד יִסְפְּדוּנֵהּ דְּ[יִ]קְבַּר יִקְבְּרוּנֵהּ דִּידַל יְדַלּוּנֵהּ דִּ[י]לַוֵּי יְלַוּוֹנֵהּ דְּ[יִ]טְעֹן יִטְעֲנוּנֵהּ
וְאִם הָיָה טוֹעֵן מִשּׁוּם דָּבָר אַחֵר רַשַּׁאי מַאי דָּבָר אַחֵר אָמַר רַב יְהוּדָה אָמַר שְׁמוּאֵל מִשּׁוּם בְּנֵי אָדָם פְּרוּצִין שֶׁמְּצוּיִין שָׁם אָמַר רַב אָשֵׁי לָא אֲמַרַן אֶלָּא דְּאִתַּחְזַק אֲבָל לָא אִתַּחְזַק לֹא כָּל כְּמִנֵּהּ
וְאִם אָמַר לָהּ עַל מְנָת שֶׁתֹּאמְרִי וְתֵימָא אָמַר רַב יְהוּדָה אָמַר שְׁמוּאֵל דְּבָרִים שֶׁל קָלוֹן
אוֹ שֶׁתְּהֵא מְמַלְּאָה וּמְעָרָה לְאַשְׁפָּה וְתִעְבֵּד אָמַר רַב יְהוּדָה אָמַר שְׁמוּאֵל שֶׁתְּמַלֵּא וְנוֹפֶצֶת בְּמַתְנִיתָא תַּנָּא שֶׁתְּמַלֵּא עֲשָׂרָה כַּדֵּי מַיִם וּתְעָרֶה לְאַשְׁפָּה
בִּשְׁלָמָא לִשְׁמוּאֵל מִשּׁוּם הָכִי יוֹצִיא וְיִתֵּן כְּתֻבָּה אֶלָּא לְמַתְנִיתָא מַאי נָפְקָא לַהּ מִנַּהּ תִּעְבֵּד אָמַר רַבָּה בַּר בַּר חָנָה אָמַר רַבִּי יוֹחָנָן מִפְּנֵי שֶׁנִּרְאִיתָ כְּשׁוֹטֶה
אָמַר רַב כָּהֲנָא הַמַּדִּיר אֶת אִשְׁתּוֹ שֶׁלֹּא תִּשְׁאַל וְשֶׁלֹּא תַּשְׁאִיל נָפָה וּכְבָרָה וְרֵחַיִם וְתַנּוּר יוֹצִיא וְיִתֵּן כְּתֻבָּה שֶׁמַּשִּׂיאָהּ שֵׁם רַע בִּשְׁכֵנוֹתֶיהָ
תַּנְיָא נָמֵי הָכִי הַמַּדִּיר אֶת אִשְׁתּוֹ שֶׁלֹּא תִּשְׁאַל וְשֶׁלֹּא תַּשְׁאִיל נָפָה וּכְבָרָה רֵחַיִם וְתַנּוּר יוֹצִיא וְיִתֵּן כְּתֻבָּה מִפְּנֵי שֶׁמַּשִּׂיאָהּ שֵׁם רַע בִּשְׁכֵנוֹתֶיהָ וְכֵן הִיא שֶׁנָּדְרָה שֶׁלֹּא תִּשְׁאַל וְשֶׁלֹּא תַּשְׁאִיל נָפָה וּכְבָרָה וְרֵחַיִם וְתַנּוּר וְשֶׁלֹּא תֶּאֱרֹג בְּגָדִים נָאִים לְבָנָיו תֵּצֵא שֶׁלֹּא בִּכְתֻבָּה מִפְּנֵי שֶׁמַּשִּׂיאָתוֹ שֵׁם רַע בִּשְׁכֵנָיו
מַתְנִי' וְאֵלּוּ יוֹצְאוֹת שֶׁלֹּא בִּכְתֻבָּה הָעוֹבֶרֶת עַל דָּת מֹשֶׁה וִיהוּדִית וְאֵיזוֹ הִיא דָּת מֹשֶׁה מַאֲכִילָתוֹ שֶׁאֵינוֹ מְעֻשָּׂר וּמְשַׁמַּשְׁתּוֹ נִדָּה וְלֹא קוֹצָה לָהּ חַלָּה וְנוֹדֶרֶת וְאֵינָהּ מְקַיֶּמֶת
וְאֵיזוֹהִי דָּת יְהוּדִית יוֹצְאָה וְרֹאשָׁהּ פָּרוּעַ וְטוֹוֶה בְּשׁוּק וּמְדַבֶּרֶת עִם כָּל אָדָם אַבָּא שָׁאוּל אוֹמֵר אַף הַמְקַלֶּלֶת יוֹלְדָיו בְּפָנָיו רַבִּי טַרְפוֹן אוֹמֵר אַף הַקּוֹלָנִית וְאֵיזוֹהִי קוֹלָנִית לִכְשֶׁהִיא מְדַבֶּרֶת בְּתוֹךְ בֵּיתָהּ וּשְׁכֵנֶיהָ שׁוֹמְעִין קוֹלָהּ
גְּמָ' מַאֲכִילָתוֹ שֶׁאֵינוֹ מְעֻשָּׂר הֵיכִי דָמֵי אִי דְּיָדַע נִפְרוֹשׁ אִי דְּלָא יָדַע מְנָא יָדַע לָא צְרִיכָא דְּאָמְרָה לֵהּ פְּלוֹנִי כֹּהֵן תִּקֵּן לִי אֶת הַכְּרִי וְאָזֵל שַׁיְלֵהּ וְאִשְׁתְּכַח שִׁקְרָא
וּמְשַׁמַּשְׁתּוֹ נִדָּה הֵיכִי דָמֵי אִי דְּיָדַע בָּהּ נִפְרוֹשׁ אִי דְּלָא יָדַע נִסְמֹךְ עִלָּוַהּ דְּאָמַר רַב חִנָּנָא בַּר כָּהֲנָא אָמַר שְׁמוּאֵל מִנַּיִן לְנִדָּה שֶׁסֹּפֶרֶת לְעַצְמָהּ שֶׁנֶּאֱמַר וְסָפְרָה לָּהּ שִׁבְעַת יָמִים לָהּ לְעַצְמָהּ
לָא צְרִיכָא דְּאָמְרָה לֵהּ פְּלוֹנִי חָכָם טִהֵר לִי אֶת הַדָּם וַאֲזַל שַׁיְלֵהּ וְאִשְׁתְּכַח שִׁקְרָא וְאִיבָּעֵית אֵימָא כִּדְרַב יְהוּדָה דְּאָמַר רַב יְהוּדָה הֻחְזְקָה נִדָּה בִּשְׁכֵנוֹתֶיהָ בַּעְלָהּ לוֹקֶה עָלֶיהָ מִשּׁוּם נִדָּה
וְלֹא קוֹצָה לָהּ חַלָּה הֵיכִי דָמֵי אִי דְּיָדַע נִפְרוֹשׁ אִי דְּלָא יָדַע מְנָא יָדַע לָא צְרִיכָא דְּאָמְרָה לֵהּ פְּלוֹנִי גַּבָּל תִּקֵּן לִי אֶת הָעִסָּה וְאָזֵל שַׁיְלֵהּ וְאִשְׁתְּכַח שִׁקְרָא
וְנוֹדֶרֶת וְאֵינָהּ מְקַיֶּמֶת דְּאָמַר מָר בַּעֲוֹן נְדָרִים בָּנִים מֵתִים שֶׁנֶּאֱמַר אַל תִּתֵּן אֶת פִּיךָ לַחֲטִיא אֶת בְּשָׂרֶךָ וְגוֹ' וְאֵיזוֹ הֵן מַעֲשֵׂה יָדָיו שֶׁל אָדָם הֱוֵי אוֹמֵר בָּנָיו וּבְנוֹתָיו רַב נַחְמָן אָמַר מֵהָכָא לַשָּׁוְא הִכֵּיתִי אֶת בְּנֵיכֶם לַשָּׁוְא עַל עִסְקֵי שָׁוְא
תַּנְיָא הָיָה רַבִּי מֵאִיר אוֹמֵר כׇּל הַיּוֹדֵעַ בְּאִשְׁתּוֹ שֶׁנּוֹדֶרֶת וְאֵינָהּ מְקַיֶּמֶת יַחְזֹר וְיַדִּירֶנָּה יַדִּירֶנָּה בְּמַאי מְתַקֵּן לַהּ אֶלָּא יַחְזֹר וְיַקְנִיטֶנָּה כְּדֵי שֶׁתִּדֹּר בְּפָנָיו וְיָפֵר לָהּ אָמְרוּ לוֹ אֵין אָדָם דָּר עִם נָחָשׁ בִּכְפִיפָה
תַּנְיָא הָיָה רַבִּי יְהוּדָה אוֹמֵר כׇּל הַיּוֹדֵעַ בְּאִשְׁתּוֹ שֶׁאֵינָהּ קוֹצֶה לוֹ חַלָּה יַחְזֹר וְיַפְרִישׁ אַחֲרֶיהָ אָמְרוּ לוֹ אֵין אָדָם דָּר עִם נָחָשׁ בִּכְפִיפָה
מַאן דְּמַתְנֵי לַהּ אַהָא כׇּל שֶׁכֵּן אַהָךְ אֲבָל מַאן דְּמַתְנֵי אַהָךְ אֲבָל הָא זִמְנִין דְּמִקְּרֵי וְאָכֵל
וְאֵיזוֹהִי דָּת יְהוּדִית יוֹצְאָה וְרֹאשָׁהּ פָּרוּעַ רֹאשָׁהּ פָּרוּעַ דְּאוֹרָיְתָא הִיא דִּכְתִיב וּפָרַע אֶת רֹאשׁ הָאִשָּׁה וְתָנָא דְּבֵי רַבִּי יִשְׁמָעֵאל אַזְהָרָה לִבְנוֹת יִשְׂרָאֵל שֶׁלֹּא יָצְאוּ בִּפְרוּעַ רֹאשׁ דְּאוֹרָיְתָא

 *** דף עב: *** 

קַלְתָּהּ שַׁפִּיר דָּמֵי דָּת יְהוּדִית אֲפִלּוּ קַלְתָּהּ נָמֵי אָסוּר
אָמַר רַבִּי אַסִּי אָמַר רַבִּי יוֹחָנָן קַלְתָּהּ אֵין בָּהּ מִשּׁוּם פְּרוּעַ רֹאשׁ הָוֵי בַּהּ רַבִּי זֵירָא הֵיכָא אִלֵּימָא בְּשׁוּק דָּת יְהוּדִית הִיא וְאֶלָּא בֶּחָצֵר אִם כֵּן לֹא הִנַּחְתָּ בַּת לְאַבְרָהָם אָבִינוּ שֶׁיּוֹשֶׁבֶת תַּחַת בַּעְלָהּ אָמַר אַבָּיֵי וְאִיתֵּימָא רַב כָּהֲנָא מֵחָצֵר לְחָצֵר וְדֶרֶךְ מָבוֹי
וְטוֹוֶה בַּשּׁוֹק אָמַר רַב יְהוּדָה אָמַר שְׁמוּאֵל בְּמַרְאָה זְרוֹעוֹתֶיהָ לִבְנֵי אָדָם רַב חִסְדָּא אָמַר אֲבִימִי בְּטוֹוֶה וְרַד כְּנֶגֶד פָּנֶיהָ וּמְדַבֶּרֶת עִם כׇּל אָדָם אָמַר רַב יְהוּדָה אָמַר שְׁמוּאֵל בִּמְשַׂחֶקֶת עִם בַּחוּרִים
אָמַר רַבָּה בַּר בַּר חָנָה זִמְנָא חֲדָא הֲוָה קָאָזֵלְנָא בָּתְרֵהּ דְּרַב עֻקְבָא חֲזִיתֵהּ לְהַהִיא עַרְבָיָא דַּהֲוָה יָתְבָה קָא שָׁדְיָא פִּלְכַּהּ וְטוֹוֶה וְרַד כְּנֶגֶד פָּנֶיהָ כֵּוָן דַּחֲזֵיתִינַן פְּסַקְתֵּהּ לְפִלְכַּהּ שְׁדֵיתֵהּ אֲמַרָה לִי עוּלָם הַב לִי פֶּלֶךְ אָמַר בַּהּ רַב עֻקְבָא מִלְּתָא מַאי אָמַר בָּהּ רָבִינָא אָמַר טוֹוָה בַּשּׁוּק אָמַר בַּהּ רַבָּנַן אָמְרִי מְדַבֶּרֶת עִם כׇּל אָדָם אָמַר בָּהּ
אַבָּא שָׁאוּל אוֹמֵר אַף הַמְקַלֶּלֶת יוֹלְדָיו בְּפָנָיו אָמַר רַב יְהוּדָה אָמַר שְׁמוּאֵל בִּמְקַלֶּלֶת יוֹלְדָיו בִּפְנֵי מוֹלָדָיו וְסִימָנָךְ אֶפְרַיִם וּמְנַשֶּׁה כִּרְאוּבֵן וְשִׁמְעוֹן יִהְיוּ לִי אָמַר רַבָּה דְּאָמְרָה לֵהּ נֵיכְלֵהּ אַרְיָא לְסָבָא בְּאַפֵּי בְּרֵהּ
רַבִּי טַרְפוֹן אוֹמֵר אַף הַקּוֹלָנִית מַאי קוֹלָנִית אָמַר רַב יְהוּדָה אָמַר שְׁמוּאֵל בְּמַשְׁמַעַת קוֹלָהּ עַל עִסְקֵי תַּשְׁמִישׁ בְּמַתְנִיתָא תָּנָא בִּמְשַׁמֶּשֶׁת בְּחָצֵר זוֹ וְנִשְׁמַע קוֹלָהּ בְּחָצֵר אַחֶרֶת
וְנִתְנְיַהּ גַּבֵּי מוּמִין בְּמַתְנִיתִין אֶלָּא מְחַוַּרְתָּא כִּדְשַׁנִּין מֵעִקָּרָא
מַתְנִי' הַמִּקְדָּשׁ אֶת הָאִשָּׁה עַל מְנָת שֶׁאֵין עָלֶיהָ נְדָרִים וְנִמְצְאוּ עָלֶיהָ נְדָרִים אֵינָהּ מְקֻדֶּשֶׁת כְּנָסָהּ סְתָם וְנִמְצְאוּ עָלֶיהָ נְדָרִים תֵּצֵא שֶׁלֹּא בִּכְתֻבָּה
עַל מְנָת שֶׁאֵין בָּהּ מוּמִין וְנִמְצְאוּ בָּהּ מוּמִין אֵינָהּ מְקֻדֶּשֶׁת כְּנָסָהּ סְתָם וְנִמְצְאוּ בָּהּ מוּמִין תֵּצֵא שֶׁלֹּא בִּכְתֻבָּה כֹּל הַמּוּמִין הַפּוֹסְלִין בַּכֹּהֲנִים פּוֹסְלִין בְּנָשִׁים
גְּמָ' וּתְנַן נָמֵי גַּבֵּי קִדּוּשִׁין כִּי הַאי גַוְנָא הָכָא כְּתֻבּוֹת אִצְטְרִיכָא לֵהּ תַּנָּא קִדּוּשִׁין אַטּוּ כְּתֻבּוֹת הָתָם קִדּוּשִׁין אִצְטְרִיכָא לֵהּ תְּנָא כְּתֻבּוֹת אַטּוּ קִדּוּשִׁין
אָמַר רַבִּי יוֹחָנָן מִשּׁוּם רַבִּי שִׁמְעוֹן בֶּן יְהוֹצָדָק בְּאֵלּוּ נְדָרִים אָמְרוּ שֶׁלֹּא תֹּאכַל בָּשָׂר וְשֶׁלֹּא תִּשְׁתֶּה יַיִן וְשֶׁלֹּא תִּתְקַשֵּׁט בְּבִגְדֵי צִבְעוֹנִים תַּנְיָא נָמֵי הָכִי בְּאֵלּוּ נְדָרִים אָמְרוּ דְּבָרִים שֶׁיֵּשׁ בָּהֶן עִנּוּי נֶפֶשׁ שֶׁלֹּא תֹּאכַל בָּשָׂר וְשֶׁלֹּא תִּשְׁתֶּה יַיִן וְשֶׁלֹּא תִּתְקַשֵּׁט בְּבִגְדֵי צִבְעוֹנִין
הָוֵי בַּהּ רַב פָּפָּא אַהֵיָא אִלֵּימָא אַרֵישָׁא כֵּוָן דְּקָא קָפֵד אֲפִלּוּ כֹּל מִלֵּי נָמֵי אֶלָּא אַסֵּיפָא
רַב אָשֵׁי אָמַר לְעוֹלָם אַרֵישָׁא וּמִדִּי דְּקָפְדִי בַּהּ אִינָשֵׁי הֲוָה קְפִידֵהּ קְפִידָא מִדֵּי דְּלָא קָפְדִי בַּהּ אִינָשֵׁי לָא הָוֵי קְפִידֵהּ קְפִידָא
אִתְּמַר קִדְּשָׁה עַל תְּנַאי וּכְנָסָהּ סְתָם רַב אָמַר צְרִיכָה הֵימֶנּוּ גֵּט וּשְׁמוּאֵל אָמַר אֵינָהּ צְרִיכָה הֵימֶנּוּ גֵּט אָמַר אַבָּיֵי

 *** דף עג. *** 

לָא תֵּימָא טַעְמֵהּ דְּרַב כֵּיוָן שֶׁכְּנָסָהּ סְתָם אַחוֹלֵי אַחֲלֵהּ לִתְנָאֵהּ אֶלָּא טַעְמָא דְרַב לְפִי שֶׁאֵין אָדָם עוֹשֶׂה בְּעִילָתוֹ בְּעִילַת זְנוּת
הָא פְּלִיגִי בַהּ חֲדָא זִמְנָא דְּאִתְּמַר קְטַנָּה שֶׁלֹּא מֵאֲנָה וְהִגְדִּילָה עָמְדָה וְנִשֵּׂאת רַב אָמַר אֵין צְרִיכָה גֵּט מִשֵּׁנִי
וּשְׁמוּאֵל אָמַר צְרִיכָה גֵּט מִשֵּׁנִי
צְרִיכָא דְּאִי אִתְּמַר בְּהָהִיא בְּהָהִיא קָאָמַר רַב מִשּׁוּם דְּלֵיכָּא תְּנָאָה אֲבָל בְּהָא דְּאִכָּא תְּנָאָה אֵימָא מוֹדֵי לֵהּ לִשְׁמוּאֵל
וְאִי אִתְּמַר בְּהָא בְּהָא קָאָמַר שְׁמוּאֵל אֲבָל בְּהָךְ אֵימָא מוֹדֵי לֵהּ לְרַב צְרִיכָא
תְּנַן כְּנָסָהּ סְתָם וְנִמְצְאוּ עָלֶיהָ נְדָרִים תֵּצֵא שֶׁלֹּא בִּכְתֻבָּה כְּתֻבָּה הוּא דְּלָא בָּעֲיָא הָא גִּטָּא בָּעֲיָא מַאי לָאו קִדְּשָׁה עַל תְּנַאי וּכְנָסָהּ סְתָם תְּיוּבְתָּא דִּשְׁמוּאֵל

 *** דף עג: *** 

לָא קִדְּשָׁה סְתָם וּכְנָסָהּ סְתָם
אֲבָל קִדְּשָׁה עַל תְּנַאי וּכְנָסָהּ סְתָם הָכִי נָמֵי דְּלָא בָּעֲיָא גִּטָּא אַדְּתָנֵי הַמְקַדֵּשׁ אֶת הָאִשָּׁה עַל מְנָת שֶׁאֵין עָלֶיהָ נְדָרִים וְנִמְצְאוּ עָלֶיהָ נְדָרִים אֵינָהּ מְקֻדֶּשֶׁת לִתְנֵי כְּנָסָהּ סְתָם וְנִמְצְאוּ עָלֶיהָ נְדָרִים אֵינָהּ מְקֻדֶּשֶׁת וְכׇל שֶׁכֵּן הָא
הָכִי נָמֵי קָאָמַר הַמְקַדֵּשׁ אֶת הָאִשָּׁה עַל מְנָת שֶׁאֵין עָלֶיהָ נְדָרִים וּכְנָסָהּ סְתָם וְנִמְצְאוּ עָלֶיהָ נְדָרִים אֵינָהּ מְקֻדֶּשֶׁת קִדְּשָׁה סְתָם וּכְנָסָהּ סְתָם תֵּצֵא שֶׁלֹּא בִּכְתֻבָּה
כְּתֻבָּה הוּא דְּלָא בָּעֲיָא הָא גִּטָּא בָּעֲיָא וּמַאי שְׁנָא כְּתֻבָּה דְּלָא בָּעֲיָא דְּאָמַר אִי אֶפְשִׁי בְּאִשָּׁה נַדְרָנִית אִי הָכִי גֵּט נָמֵי לָא תִּבְּעֵי
אָמַר רַבָּה צְרִיכָה גֵּט מִדִּבְרֵיהֶם וְכֵן אָמַר רַב חִסְדָּא צְרִיכָה גֵּט מִדִּבְרֵיהֶם רָבָא אָמַר תַּנָּא סַפּוֹקֵי מְסַפְּקָא לֵהּ גַּבֵּי מָמוֹנָא לְקֻלָּא גַּבֵּי אִסּוּרָא לְחֻמְרָא
אָמַר רַבָּה מַחְלֹקֶת בְּטָעוּת שְׁתֵּי נָשִׁים אֲבָל בְּטָעוּת אִשָּׁה אַחַת דִּבְרֵי הַכֹּל אֵין צְרִיכָה הֵימֶנּוּ גֵּט
אֲמַר (לֵהּ) אַבָּיֵי וְהָא מַתְנִיתִין דְּטָעוּת אִשָּׁה אַחַת הִיא וְקָמוֹתְבִינַן תְּיוּבְתָּא מִנַּהּ
אֶלָּא אִי אִתְּמַר הָכִי אִתְּמַר אָמַר רַבָּה מַחְלֹקֶת בְּטָעוּת אִשָּׁה אַחַת כְּעֵין שְׁתֵּי נָשִׁים אֲבָל בְּטָעוּת אִשָּׁה אַחַת גְּרֵדְתָּא דִּבְרֵי הַכֹּל אֵינָהּ צְרִיכָה הֵימֶנּוּ גֵּט
אֵיתִיבֵהּ אַבָּיֵי קִדְּשָׁהּ בְּטָעוּת וּפָחוֹת מִשָּׁוֶה פְּרוּטָה וְכֵן קָטָן שֶׁקִּדֵּשׁ אַף עַל פִּי שֶׁשָּׁלַח סִבְלוֹנוֹת לְאַחַר מִכֵּן אֵינָהּ מְקֻדֶּשֶׁת שֶׁמֵּחֲמַת קִדּוּשִׁין הָרִאשׁוֹנִים שָׁלַח וְאִם בָּעֲלוּ קָנוּ רַבִּי שִׁמְעוֹן בֶּן יְהוּדָה מִשּׁוּם רַבִּי יִשְׁמָעֵאל אָמַר אִם בָּעֲלוּ לֹא קָנוּ
וְהָא הָכָא דְּטָעוּת אִשָּׁה אַחַת הִיא וּפְלִיגִי מַאי לָאו טָעוּת נְדָרִים
לָא טָעוּת פָּחוֹת מִשָּׁוֶה פְּרוּטָה פָּחוֹת מִשָּׁוֶה פְּרוּטָה בְּהֶדְיָא קָתָנֵי לַהּ קִדְּשָׁהּ בְּטָעוּת וּפָחוֹת מִשָּׁוֶה פְּרוּטָה פָּרוֹשֵׁי קָא מְפָרֵשׁ קִדְּשָׁהּ בְּטָעוּת כֵּיצַד כְּגוֹן שֶׁקִּדְּשָׁהּ בְּפָחוֹת מִשָּׁוֶה פְּרוּטָה
בְּמַאי קָא מִפַּלְגִי מָר סָבַר אָדָם יוֹדֵעַ שֶׁאֵין קִדּוּשִׁין תּוֹפְסִין בְּפָחוֹת מִשָּׁוֶה פְּרוּטָה וְגָמַר וּבָעַל לְשֵׁם קִדּוּשִׁין וּמַר סָבַר אֵין אָדָם יוֹדֵעַ שֶׁאֵין קִדּוּשִׁין תּוֹפְסִין בְּפָחוֹת מִשָּׁוֶה פְּרוּטָה וְכִי קָא בָעַל אַדַּעְתָּא דְּקִדּוּשִׁין הָרִאשׁוֹנִים בָּעַל
אֵיתִיבֵהּ הֲרֵינִי בּוֹעֲלִיךְ עַל מְנָת שֶׁיִּרְצֶה אַבָּא אַף עַל פִּי שֶׁלֹּא רָצָה הָאָב מְקֻדֶּשֶׁת רַבִּי שִׁמְעוֹן בֶּן יְהוּדָה אוֹמֵר מִשּׁוּם רַבִּי שִׁמְעוֹן רָצָה הָאָב מְקֻדֶּשֶׁת לֹא רָצָה הָאָב אֵינָהּ מְקֻדֶּשֶׁת וְהָא הָכָא דְּכִי טָעוּת אִשָּׁה אַחַת דָּמֵי וּפְלִיגִי
הָתָם בְּהָא קָמִפַּלְגִי מָר סָבַר עַל מְנָת שֶׁיִּרְצֶה הָאָב עַל מְנָת שֶׁיִּשְׁתֹּק הָאָב וְהָא שָׁתֵק לֵהּ וּמָר סָבַר עַל מְנָת שֶׁיֹּאמַר אַבָּא הֵן וְהָא לָא אָמַר אַבָּא הֵן
אֵיתִיבֵהּ מוֹדִים חֲכָמִים לְרַבִּי אֱלִיעֶזֶר בִּקְטַנָּה שֶׁהִשִּׂיאָהּ אָבִיהָ וְנִתְגָּרְשָׁה וְהִיא יְתוֹמָה בְּחַיֵּי הָאָב וְהֶחְזִירָהּ שֶׁחוֹלֶצֶת וְלֹא מִתְיַבֶּמֶת
מִפְּנֵי שֶׁגֵּרוּשֶׁיהָ גֵּרוּשִׁין גְּמוּרִין וְאֵין חֲזָרָתָהּ חֲזָרָה גְּמוּרָה
בַּמֶּה דְּבָרִים אֲמוּרִים שֶׁגֵּרְשָׁהּ כְּשֶׁהִיא קְטַנָּה וְהֶחְזִירָהּ כְּשֶׁהִיא קְטַנָּה אֲבָל גֵּרְשָׁהּ כְּשֶׁהִיא קְטַנָּה וְהֶחְזִירָהּ כְּשֶׁהִיא גְּדוֹלָה אוֹ שֶׁהֶחְזִירָהּ כְּשֶׁהִיא קְטַנָּה וְגָדְלָה אֶצְלוֹ וָמֵת אוֹ חוֹלֶצֶת אוֹ מִתְיַבֶּמֶת

 *** דף עד. *** 

מִשּׁוּם רַבִּי אֱלִיעֶזֶר אָמְרוּ חוֹלֶצֶת וְלֹא מִתְיַבֶּמֶת וְהָא הָכָא דִּכְטָעוּת אִשָּׁה אַחַת דָּמֵי וּפְלִיגִי
הָתָם נָמֵי בְּהָא קָמִפַּלְגִי מָר סָבַר אָדָם יוֹדֵעַ שֶׁאֵין קִדּוּשֵׁי קְטַנָּה כְּלוּם וְגָמַר וּבָעַל לְשֵׁם קִדּוּשִׁין וּמַר סָבַר אֵין אָדָם יוֹדֵעַ שֶׁאֵין קִדּוּשֵׁי קְטַנָּה כְּלוּם וְכִי קָא בָעַל אַדַּעְתָּא דְּקִדּוּשִׁין הָרִאשׁוֹנִים קָא בָעַל
אִתְּמַר נָמֵי אָמַר רַב אַחָא בַּר יַעֲקֹב אָמַר רַבִּי יוֹחָנָן הַמְקַדֵּשׁ עַל תְּנַאי וּבָעַל [דִּבְרֵי הַכֹּל ] אֵינָהּ צְרִיכָה הֵימֶנּוּ גֵּט אֵיתִיבֵהּ רַב אַחָא בְּרֵהּ דְּרַב אִיקָא בַּר אֲחָתֵהּ חֲלִיצָה מֻטְעֵת כְּשֵׁרָה אֵיזוֹ הִיא חֲלִיצָה מֻטְעֵת אָמַר רֵישׁ לָקִישׁ כֹּל שֶׁאוֹמֵר לוֹ חֲלֹץ לָהּ וּבְכָךְ אַתָּה כּוֹנְסָהּ
אָמַר רַבִּי יוֹחָנָן אֲנִי שׁוֹנֶה בֵּין שֶׁנִּתְכַּוֵּן הוּא וְלֹא נִתְכַּוְּנָה הִיא בֵּין שֶׁנִּתְכַּוְּנָה הִיא וְלֹא נִתְכַּוֵּן הוּא חֲלִיצָתָהּ פְּסוּלָה עַד שֶׁיִּתְכַּוְּנוּ שְׁנֵיהֶם וְאַתְּ אָמְרַתְּ חֲלִיצָתָהּ כְּשֵׁרָה אֶלָּא אָמַר רַבִּי יוֹחָנָן כֹּל שֶׁאוֹמֵר לוֹ חֲלֹץ לָהּ עַל מְנָת שֶׁתִּתֵּן לְךָ מָאתַיִם זוּז
אַלְמָא כֵּוָן דַּעֲבַד מַעֲשֶׂה אַחוֹלֵי אַחֲלֵהּ לִתְנָאֵהּ הָכָא נָמֵי כֵּוָן דִּבְעַל אַחוֹלֵי אַחֲלֵהּ לִתְנָאֵהּ
אֲמַר לֵהּ בַּר בֵּי רַב שַׁפִּיר קָא אָמְרַתְּ מִכְּדֵי כֹּל תְּנַאי מֵהֵיכָא גָּמְרִינַן מִתְּנַאי בְּנֵי גָד וּבְנֵי רְאוּבֵן
תְּנָאָה דְּאֶפְשָׁר לְקַיּוֹמֵהּ עַל יְדֵי שָׁלִיחַ כִּי הָתָם הָוֵי תְּנָאֵהּ תְּנָאָה דְּלָא אֶפְשָׁר לְקַיּוֹמֵהּ עַל יְדֵי שָׁלִיחַ כִּי הָתָם לָא הָוֵי תְּנָאָה
וְהָא בִּיאָה דְּלָא אֶפְשָׁר לְקַיּוֹמַהּ עַל יְדֵי שָׁלִיחַ כִּי הָתָם וְקָא הָוֵי תְּנָאָה
הָתָם מִשּׁוּם דְּאִתַּקּוּשׁ הֲוָיוֹת לַהֲדָדֵי
אָמַר רַב עֻלָּא בַּר אַבָּא אָמַר עֻלָּא אָמַר רַבִּי אֶלְעָזָר הַמְקַדֵּשׁ בְּמִלְוָה וּבָעַל עַל תְּנַאי וּבָעַל בְּפָחוֹת מִשָּׁוֶה פְּרוּטָה וּבָעַל דִּבְרֵי הַכֹּל צְרִיכָה הֵימֶנּוּ גֵּט
אָמַר רַב יוֹסֵף בַּר אַבָּא אָמַר רַבִּי מְנַחֵם אָמַר רַבִּי אַמֵּי הַמְקַדֵּשׁ בְּפָחוֹת מִשָּׁוֶה פְּרוּטָה וּבָעַל צְרִיכָה הֵימֶנּוּ גֵּט בְּהָא הוּא דְּלָא טָעֵי אֲבָל בְּהָנָךְ טָעֵי
אָמַר רַב כָּהֲנָא מִשְּׁמֵהּ דְּעֻלָּא הַמְקַדֵּשׁ עַל תְּנַאי וּבָעַל צְרִיכָה הֵימֶנּוּ גֵּט זֶה הָיָה מַעֲשֶׂה וְלֹא הָיָה כֹּחַ בַּחֲכָמִים לְהוֹצִיאָהּ בְּלֹא גֵּט
לְאַפּוֹקֵי מֵהַאי תַּנָּא דְּאָמַר רַב יְהוּדָה אָמַר שְׁמוּאֵל מִשּׁוּם רַבִּי יִשְׁמָעֵאל וְהִיא לֹא נִתְפָּשָׂה אֲסוּרָה הָא נִתְפָּשָׂה מֻתֶּרֶת וְיֵשׁ לְךָ אַחֶרֶת שֶׁאַף עַל פִּי שֶׁלֹּא נִתְפָּשָׂה מֻתֶּרֶת וְאֵיזוֹ זוֹ שֶׁקִּדּוּשֶׁיהָ קִדּוּשֵׁי טָעוּת שֶׁאֲפִלּוּ בְּנָהּ מֻרְכָּב עַל כְּתֵפָהּ

 *** דף עד: *** 

מְמָאֶנֶת וְהוֹלֶכֶת לָהּ
תָּנוּ רַבָּנַן הָלְכָה אֵצֶל חָכָם וְהִתִּירָהּ מְקֻדֶּשֶׁת אֵצֶל רוֹפֵא וְרִפֵּא אוֹתָהּ אֵינָהּ מְקֻדֶּשֶׁת מָה בֵּין חָכָם לְרוֹפֵא חָכָם עוֹקֵר אֶת הַנֶּדֶר מֵעִקָּרוֹ וְרוֹפֵא אֵינוֹ מְרַפֵּא אֶלָּא מִכָּאן וּלְהַבָּא
וְהָתַנְיָא אֵצֶל חָכָם וְהִתִּירָהּ אֵצֶל רוֹפֵא וְרִפֵּא אוֹתָהּ אֵינָהּ מְקֻדֶּשֶׁת אָמַר רָבָא לָא קַשְׁיָא הָא רַבִּי מֵאִיר הָא רַבִּי אֶלְעָזָר הָא רַבִּי מֵאִיר דְּאָמַר אָדָם רוֹצֶה שֶׁתִּתְבַּזֶּה אִשְׁתּוֹ בְּבֵית דִּין הָא רַבִּי אֶלְעָזָר דְּאָמַר אֵין אָדָם רוֹצֶה שֶׁתִּתְבַּזֶּה אִשְׁתּוֹ בְּבֵית דִּין
מַאי הִיא דִּתְנַן הַמּוֹצִיא אֶת אִשְׁתּוֹ מִשּׁוּם נֶדֶר לֹא יַחְזִיר מִשּׁוּם שֵׁם רָע לֹא יַחְזִיר
רַבִּי יְהוּדָה אוֹמֵר כׇּל נֶדֶר שֶׁיֵּדְעוּ בּוֹ רַבִּים לֹא יַחֲזִיר לֹא יָדְעוּ בּוֹ רַבִּים יַחֲזִיר רַבִּי מֵאִיר אוֹמֵר כׇּל נֶדֶר שֶׁצָּרִיךְ חֲקִירַת חָכָם לֹא יַחֲזִיר וְשֶׁאֵינוֹ צָרִיךְ חֲקִירַת חָכָם יַחֲזִיר
רַבִּי אֶלְעָזָר אוֹמֵר אֶחָד צָרִיךְ וְאֶחָד אֵינוֹ צָרִיךְ לֹא יַחֲזִיר אָמַר רַבִּי אֶלְעָזָר לֹא אָסְרוּ צָרִיךְ אֶלָּא מִפְּנֵי שֶׁאֵינוֹ צָרִיךְ מַאי טַעְמָא דְּרַבִּי יְהוּדָה דִּכְתִיב

 *** דף עה. *** 

וְלֹא הִכּוּם בְּנֵי יִשְׂרָאֵל כִּי נִשְׁבְּעוּ לָהֶם נְשִׂיאֵי הָעֵדָה וְכַמָּה רַבִּים רַב נַחְמָן בַּר יִצְחָק אָמַר שְׁלֹשָׁה יָמִים שְׁנַיִם רַבִּים שְׁלֹשָׁה רַבִּי יִצְחָק אָמַר עֲשָׂרָה עֵדָה כְּתִיב בְּהוּ
רַבִּי מֵאִיר אוֹמֵר כׇּל נֶדֶר שֶׁצָּרִיךְ חֲקִירַת חָכָם לֹא יַחֲזִיר רַבִּי אֶלְעָזָר אוֹמֵר לֹא אָסְרוּ צָרִיךְ אֶלָּא מִפְּנֵי שֶׁאֵינוֹ צָרִיךְ בְּמַאי קָמִפַּלְגִי רַבִּי מֵאִיר סָבַר אָדָם רוֹצֶה שֶׁתִּתְבַּזֶּה אִשְׁתּוֹ בְּבֵית דִּין רַבִּי אֶלְעָזָר סָבַר אֵין אָדָם רוֹצֶה שֶׁתִּתְבַּזֶּה אִשְׁתּוֹ בְּבֵית דִּין
רָבָא אָמַר הָכָא בְּאִשָּׁה חֲשׁוּבָה עָסְקִינַן דְּאָמַר לָא נִיחָא לִי דְּאִתְּסַר בִּקְרוֹבוֹתֶיהָ
אִי הָכִי סֵיפָא דְּקָתָנֵי אֲבָל הוּא שֶׁהָלַךְ אֵצֶל חָכָם וְהִתִּירוֹ אֵצֶל רוֹפֵא וְרִפֵּא אוֹתוֹ מְקֻדֶּשֶׁת לִתְנֵי אֵינָהּ מְקֻדֶּשֶׁת וְלֵימָא הָכָא בְּאָדָם חָשׁוּב עָסְקִינַן דְּאָמְרָה לָא נִיחָא לִי דְּאִתְּסַר בְּקָרִיבֵהּ
אִיהִי בְּכׇל דְּהוּ נִיחָא לַהּ כִּדְרֵישׁ לָקִישׁ דְּאָמַר רֵישׁ לָקִישׁ טָב לְמֵיתַב טַן דּוּ מִלְּמֵיתַב אַרְמְלוּ אַבָּיֵי אָמַר דְּשֻׁמְשְׁמָנָא גַּבְרָא כֻּרְסְיַהּ בֵּי חָרָאתָא רָמֵי לַהּ
רַב פָּפָּא אָמַר דְּנַפָּסָא גַּבְרָא תִּקְרְיֵהּ בְּסִפֵּי בָבָא וְתֵיתִיב רַב אָשֵׁי אָמַר דְּקַלָּסָא גַּבְרָא לָא בָּעֲיָא טְלָפְחֵי לְקִדְרָא תָּנָא וְכֻלָּן מְזַנּוֹת וְתוֹלוֹת בְּבַעְלֵיהֶן
כׇּל מוּמִין שֶׁפּוֹסְלִין וְכוּ' תָּנָא הוֹסִיפוּ עֲלֵיהֶן זֵעָה וְשׁוּמָא וְרֵיחַ הַפֶּה וְהָנֵי בְּכָהֲנֵי לָא פָּסְלִי וְהָתְנַן הַזָּקֵן וְהַחוֹלֶה וְהַמְזֹהָם וּתְנַן מוּמִין אֵלּוּ בֵּין קְבוּעִין בֵּין עוֹבְרִין פְּסוּלִין בָּאָדָם
אָמַר רַבִּי יוֹסֵי בְּרַבִּי חֲנִינָא לָא קַשְׁיָא כָּאן בְּזֵעָה עוֹבֶרֶת כָּאן בְּזֵעָה שֶׁאֵינָהּ עוֹבֶרֶת
רַב אָשֵׁי אָמַר זֵעָה אַמְּזֹהָם קָא רָמֵית הָתָם גַּבֵּי כֹּהֲנִים אֶפְשָׁר לְעַבֹּרַהּ בְּקִיּוּהָא דְחַמְרָא וּמֵרֵיחַ הַפֶּה נָמֵי אֶפְשָׁר דְּנָקֵט פִּלְפְּלָא בְּפֻמֵּהּ וְעָבֵד עֲבוֹדָה אֲבָל גַּבֵּי אִשָּׁה לָא אֶפְשָׁר
הַאי שׁוּמָא הֵיכִי דָּמְיָא אִי דְּאִית בַּהּ שֵׂעָר הָכָא וְהָכָא פָּסְלָה אִי דְּלָא אִית בַּהּ שֵׂעָר אִי שׁוּמָא גְּדוֹלָה הִיא הָכָא וְהָכָא פָּסְלָה אִי שׁוּמָא קְטַנָּה הִיא הָכָא וְהָכָא לָא פָּסְלָה דְּתַנְיָא שׁוּמָא שֶׁיֵּשׁ בָּהּ שֵׂעָר הֲרֵי זֶה מוּם אֵין בָּהּ שֵׂעָר גְּדוֹלָה הֲרֵי זֶה מוּם קְטַנָּה אֵין זֶה מוּם וְאֵיזוֹהִי גְּדוֹלָה פֵּרֵשׁ רַבָּן שִׁמְעוֹן בֶּן גַּמְלִיאֵל עַד כְּאִסָּר הָאִיטַלְקִי
אָמַר רַבִּי יוֹסֵי בְּרַבִּי חֲנִינָא בְּעוֹמֶדֶת עַל פַּדַּחְתָּהּ פַּדַּחְתָּהּ רָאָה וְנִפַּיַּס הוּא אָמַר רַב פָּפָּא בְּעוֹמֶדֶת לָהּ תַּחַת כִּפָּה שֶׁל רֹאשָׁהּ וְזִמְנִין דְּמִתְחַזְיָא וְזִמְנִין דְּלָא מִתְחַזְיָא
אָמַר רַב חִסְדָּא הָא מִלְּתָא מִגַּבְרָא רַבָּה שְׁמִעַ לִי וּמַנּוּ רַבִּי שֵׁלָא נְשָׁכָהּ כֶּלֶב וְנַעֲשָׂה מְקוֹמוֹ צַלֶּקֶת הֲרֵי זֶה מוּם אָמַר רַב חִסְדָּא קוֹל עָבֶה בָּאִשָּׁה הֲרֵי זֶה מוּם שֶׁנֶּאֱמַר כִּי קוֹלֵךְ עָרֵב וּמַרְאֵךְ נָאוֶה תָּנֵי רַבִּי נָתָן בִּירָאָה בֵּין דַּדֵּי אִשָּׁה טֶפַח סָבַר רַב אַחָא בְּרֵהּ דְּרָבָא קַמֵּהּ דְּרַב אָשֵׁי לְמֵימַר טֶפַח לִמְעַלְּיוּתָא אֲמַר לֵהּ רַב אָשֵׁי גַּבֵּי מוּמִין תַּנְיָא וְכַמָּה אָמַר אַבָּיֵי שָׁלֹשׁ אֶצְבָּעוֹת
תַּנְיָא רַבִּי נָתָן אוֹמֵר כׇּל אִשָּׁה שֶׁדַּדֶּיהָ גַּסִּין מִשֶּׁל חַבְרוֹתֶיהָ הֲרֵי זֶה מוּם וְכַמָּה אָמַר רַבִּי מְיָשָׁא בַּר בְּרֵהּ דְּרַבִּי יְהוֹשֻׁעַ בֶּן לֵוִי מִשְּׁמֵהּ דְּרַבִּי יְהוֹשֻׁעַ בֶּן לֵוִי טֶפַח וּמִי אִכָּא כִּי הַאי גַוְנָא אִין דְּאָמַר רַבָּה בַּר בַּר חָנָה אֲנִי רָאִיתִי עַרְבִיָּא אַחַת שֶׁהִפְשִׁילָה דַּדֶּיהָ לַאֲחוֹרֶיהָ וְהֵנִיקָה אֶת בְּנָהּ
וּלְצִיּוֹן יֵאָמַר אִישׁ וְאִישׁ יֻלַּד בָּהּ וְהוּא יְכוֹנְנֶהָ עֶלְיוֹן אָמַר רַבִּי מְיָשָׁא בַּר בְּרֵהּ דְּרַבִּי יְהוֹשֻׁעַ בֶּן לֵוִי אֶחָד הַנּוֹלָד בָּהּ וְאֶחָד הַמְצַפֶּה לִרְאוֹתָהּ אָמַר אַבָּיֵי וְחַד מִנַּיְהוּ עֲדִיף כִּתְרֵי מִנַּן אָמַר רָבָא וְחַד מִנַּן כִּי סָלֵק לְהָתָם עֲדִיף כִּתְרֵי מִנַּיְהוּ דְּהָא רַבִּי יִרְמְיָה דְּכִי הֲוָה הָכָא לָא הֲוָה יָדַע מַאי קָאָמְרִי רַבָּנַן כִּי סְלֵק לְהָתָם קָרֵי לַן בַּבְלָאֵי טַפְשָׁאֵי
מַתְנִי' הָיוּ בָּהּ מוּמִין וְעוֹדָהּ בְּבֵית אָבִיהָ הָאָב צָרִיךְ לְהָבִיא רְאָיָה שֶׁמִּשֶּׁנִּתְאָרְסָה הָיוּ בָּהּ מוּמִין הַלָּלוּ וְנִסְתַּחֲפָה שָׂדֵהוּ נִכְנְסָה לִרְשׁוּת הַבַּעַל הַבַּעַל צָרִיךְ לְהָבִיא רְאָיָה שֶׁעַד שֶׁלֹּא נִתְאָרְסָה הָיוּ בָּהּ מוּמִין אֵלּוּ וְהָיָה מִקָּחוֹ מִקָּח טָעוּת דִּבְרֵי רַבִּי מֵאִיר וַחֲכָמִים אוֹמְרִים בַּמֶּה דְּבָרִים אֲמוּרִים בְּמוּמִין שֶׁבַּסֵּתֶר

 *** דף עה: *** 

אֲבָל בְּמוּמִין שֶׁבַּגָּלוּי אֵינוֹ יָכוֹל לִטְעֹן וְאִם יֵשׁ מֶרְחָץ בְּאוֹתָהּ הָעִיר אַף מוּמִין שֶׁבַּסֵּתֶר אֵינוֹ יָכוֹל לִטְעֹן מִפְּנֵי שֶׁהוּא בּוֹדְקָהּ בִּקְרוֹבוֹתָיו
גְּמָ' טַעְמָא דְּמַיְתֵי הָאָב רְאָיָה הָא לָא מַיְתֵי הָאָב רְאָיָה (הַ)בַּעַל מְהֵימַן מַנִּי רַבִּי יְהוֹשֻׁעַ הִיא דְּאָמַר לָא מִפִּיהָ אָנוּ חַיִּין
אֵימָא סֵיפָא נִכְנְסָה לִרְשׁוּת הַבַּעַל הַבַּעַל צָרִיךְ לְהָבִיא רְאָיָה טַעְמָא דְּמַיְתֵי הַבַּעַל רְאָיָה הָא לָא מַיְתֵי הַבַּעַל רְאָיָה (הָ)אָב מְהֵימַן אֲתָאן לְרַבָּן גַּמְלִיאֵל דְּאָמַר נֶאֱמֶנֶת אָמַר רַבִּי אֶלְעָזָר תַּבְרַהּ מִי שֶׁשָּׁנָה זוֹ לֹא שָׁנָה זוֹ
אָמַר רָבָא לָא תֵּימָא רַבִּי יְהוֹשֻׁעַ לָא אָזֵל בָּתַר חֲזָקָה דְגוּפָא כְּלָל אֶלָּא כִּי לָא אָזֵל רַבִּי יְהוֹשֻׁעַ בָּתַר חֲזָקָה דְגוּפָא הֵיכָא דְּאִכָּא חֲזָקָה דְמָמוֹנָא
אֲבָל הֵיכָא דְּלֵיכָּא חֲזָקָה דְמָמוֹנָא אָזֵל רַבִּי יְהוֹשֻׁעַ בָּתַר חֲזָקָה דְגוּפָא דְּתַנְיָא אִם בַּהֶרֶת קוֹדֵם לְשֵׂעָר לָבָן טָמֵא אִם שֵׂעָר לָבָן קוֹדֵם לַבַּהֶרֶת טָהוֹר סָפֵק טָמֵא וְרַבִּי יְהוֹשֻׁעַ אוֹמֵר כֵּהָה מַאי כֵּהָה אָמַר רַבָּה כֵּהָה טָהוֹר
רָבָא אָמַר רֵישָׁא כָּאן נִמְצְאוּ וְכָאן הָיוּ סֵיפָא נָמֵי כָּאן נִמְצְאוּ וְכָאן הָיוּ
אֵיתִיבֵהּ אַבָּיֵי נִכְנְסָה לִרְשׁוּת הַבַּעַל הַבַּעַל צָרִיךְ לְהָבִיא רְאָיָה שֶׁעַד שֶׁלֹּא תִּתְאָרֵס הָיוּ בָּהּ מוּמִין אֵלּוּ וְהָיָה מִקָּחוֹ מִקָּח טָעוּת עַד שֶׁלֹּא תִּתְאָרֵס אִין מִשֶּׁתִּתְאָרֵס לָא וְאַמַּאי לֵימָא כָּאן נִמְצְאוּ וְכָאן הָיוּ
אֲמַר לֵהּ מִשֶּׁנִּתְאָרְסָה מִשּׁוּם דְּאִכָּא לְמֵימַר חֲזָקָה אֵין אָדָם שׁוֹתֶה בְּכוֹס אֶלָּא אִם כֵּן בּוֹדְקוֹ וְהַאי רָאָה וְנִפַּיַּס הוּא
אִי הָכִי עַד שֶׁלֹּא תִּתְאָרֵס נָמֵי אֶלָּא אָמְרִינַן חֲזָקָה אֵין אָדָם מִפַּיֵּס בְּמוּמִין הָכָא נָמֵי חֲזָקָה אֵין אָדָם מִפַּיֵּס בְּמוּמִין
אֶלָּא מִשֶּׁנִּתְאָרְסָה מִשּׁוּם דְּאִכָּא תַּרְתֵּי חֲזָקָה הַעֲמֵד הַגּוּף עַל חֶזְקָתוֹ וַחֲזָקָה אֵין אָדָם שׁוֹתֶה בְּכוֹס אֶלָּא אִם כֵּן בּוֹדְקוֹ וְהַאי רָאָה וְנִפַּיַּס הוּא מַאי אָמְרַתְּ חֲזָקָה אֵין אָדָם מִפַּיֵּס בְּמוּמִין הָוֵי

 *** דף עו. *** 

חֲדָא בִּמְקוֹם תַּרְתֵּי וַחֲדָא בִּמְקוֹם תַּרְתֵּי לָא אָמְרִינַן עַד שֶׁלֹּא תִּתְאָרֵס הַעֲמֵד הַגּוּף עַל חֶזְקָתוֹ לָא אִכָּא לְמֵימַר מַאי אִכָּא חֲזָקָה דְּאֵין אָדָם שׁוֹתֶה בְּכוֹס אֶלָּא אִם כֵּן בּוֹדְקוֹ וְהַאי רָאָה וְנִפַּיַּס הוּא אַדְּרַבָּה חֲזָקָה אֵין אָדָם מִפַּיֵּס בְּמוּמִין וְהַעֲמֵד מָמוֹן עַל חֶזְקָתוֹ
רַב אָשֵׁי אָמַר רֵישָׁא מָנֶה לְאַבָּא בְּיָדְךָ וְסֵיפָא מָנֶה לִי בְּיָדְךָ
אֵיתִיבֵהּ רַב אַחָא בְּרֵהּ דְּרַב אַוְיָא לְרַב אָשֵׁי מוֹדֶה רַבִּי מֵאִיר בְּמוּמִין הָרְאוּיִין לָבֹא עִמָּהּ מִבֵּית אָבִיהָ שֶׁעַל הָאָב לְהָבִיא רְאָיָה וְאַמַּאי מָנֶה לִי בְּיָדְךָ הוּא
הָכָא בְּמַאי עָסְקִינַן בִּיתֶרֶת יְתֶרֶת מַאי רְאָיָה מַיְתֵי רְאָיָה דְּרָאָה וְנִפַּיַּס הוּא
אָמַר רַב יְהוּדָה אָמַר שְׁמוּאֵל הַמַּחֲלִיף פָּרָה בַּחֲמוֹר וּמָשַׁךְ בַּעַל הַחֲמוֹר אֶת הַפָּרָה וְלֹא הִסְפִּיק בַּעַל הַפָּרָה לִמְשֹׁךְ אֶת הַחֲמוֹר עַד שֶׁמֵּת הַחֲמוֹר עַל בַּעַל הַחֲמוֹר לְהָבִיא רְאָיָה שֶׁהָיָה חֲמוֹרוֹ קַיָּם בִּשְׁעַת מְשִׁיכַת פָּרָה
וְתַנָּא תּוּנָא כַּלָּה הֵי כַּלָּה אִלֵּימָא

 *** דף עו: *** 

כַּלָּה בְּבֵית אָבִיהָ מִי דָּמֵי הָתָם מַיְתֵי אָב רְאָיָה וּמַפֵּק הָכָא מַיְתֵי בַּעַל הַחֲמוֹר רְאָיָה וּמוֹקֵם
אָמַר רַבִּי אַבָּא כַּלָּה בְּבֵית חָמִיהָ וְאַכַּתִּי לָא דָּמֵי הָתָם בַּעַל מַיְתֵי רְאָיָה וּמַרַע לֵהּ לַחֲזָקֵהּ דְּאָב הָכָא בַּעַל הַחֲמוֹר מַיְתֵי רְאָיָה וּמוֹקֵם חֲזָקֵהּ בִּידֵהּ
אָמַר רַב נַחְמָן בַּר יִצְחָק כַּלָּה בְּבֵית אָבִיהָ וּלְקִדּוּשִׁין
וְלָא תֵּימָא אַלִּבָּא דְּמַאן דְּאָמַר קִדּוּשִׁין לָאו לְטִבּוּעִין נִתְּנוּ אֶלָּא אֲפִלּוּ לְמַאן דְּאָמַר קִדּוּשִׁין לְטִבּוּעִין נִתְּנוּ הָנֵי מִלֵּי קִדּוּשֵׁי וַדַּאי אֲבָל קִדּוּשֵׁי טָעוּת אִי מַיְתֵי רְאָיָה אִין אִי לָא לָא
מֵתִיבִי מַחַט שֶׁנִּמְצֵאת בְּעֹבִי בֵּית הַכּוֹסוֹת מִצַּד אֶחָד כְּשֵׁרָה מִשְּׁנֵי צְדָדִין טְרֵפָה נִמְצָא עָלֶיהָ קֹרֶט דָּם בְּיָדוּעַ שֶׁהוּא לִפְנֵי שְׁחִיטָה לֹא נִמְצָא עָלֶיהָ קֹרֶט דָּם בְּיָדוּעַ שֶׁהוּא לְאַחַר שְׁחִיטָה
הֻגְלַד פִּי הַמַּכָּה בְּיָדוּעַ שֶׁשְּׁלֹשָׁה יָמִים קֹדֶם שְׁחִיטָה לֹא הֻגְלַד פִּי הַמַּכָּה הַמּוֹצִיא מֵחֲבֵרוֹ עָלָיו הָרְאָיָה וְאִי יְהַב טַבָּח דְּמֵי בָּעֵי לְאֵתוֹיֵי רְאָיָה וּמַפֵּק
וְאַמַּאי בַּעַל בְּהֵמָה לַיְתֵי רְאָיָה וְנוֹקֵם
בִּדְלָא יְהַב טַבָּחָא דָּמֵי מַאי פַּסְקָא
אֶלָּא כִּי אֲתָא רָמֵי בַּר יְחֶזְקֵאל אָמַר לָא תְּצִיתִינְהוּ לְהָנֵי כְּלָלֵי דְּכָיֵל יְהוּדָה אַחִי מִשְּׁמֵהּ דִּשְׁמוּאֵל הָכִי אָמַר שְׁמוּאֵל כֹּל שֶׁנּוֹלַד סָפֵק בִּרְשׁוּתוֹ עָלָיו הָרְאָיָה וְתַנָּא תּוּנָא כַּלָּה
מֵתִיבִי מַחַט שֶׁנִּמְצֵאת בְּעֹבִי בֵּית הַכּוֹסוֹת כּוּ' וְאִי דְּלָא יְהַב טַבָּח דָּמֵי בַּעַל בְּהֵמָה בָּעֵי לְאֵתוֹיֵי רְאָיָה וּמַפֵּק וְאַמַּאי סְפֵקָא בִּרְשׁוּת טַבָּח אִתְיְלִד
דִּיהַב טַבָּח דְּמֵי וּמַאי פַּסְקָא סְתָמָא דְמִלְּתָא כַּמָּה דְּלָא יָהֵב אִינִישׁ זוּזֵי לָא יָהֵב אִינִישׁ חֵוְתָא
וַחֲכָמִים אוֹמְרִים בַּמֶּה דְּבָרִים אֲמוּרִים בְּמוּמִין שֶׁבַּסֵּתֶר אָמַר רַב נַחְמָן

 *** דף עז. *** 

וְנִכְפֶּה כְּמוּמִין שֶׁבַּסֵּתֶר דָּמֵי וְהָנֵי מִלֵּי דִּקְבִיעַ לֵהּ זְמַן אֲבָל לָא קְבִיעַ לֵהּ כְּמוּמִין שֶׁבַּגָּלוּי דָּמֵי
מַתְנִי' הָאִישׁ שֶׁנּוֹלְדוּ בּוֹ מוּמִין אֵין כּוֹפִין אוֹתוֹ לְהוֹצִיא אָמַר רַבָּן שִׁמְעוֹן בֶּן גַּמְלִיאֵל בַּמֶּה דְּבָרִים אֲמוּרִים בְּמוּמִין הַקְּטַנִּים אֲבָל בְּמוּמִין הַגְּדוֹלִים כּוֹפִין אוֹתוֹ לְהוֹצִיא
גְּמָ' רַב יְהוּדָה תָּנֵי נוֹלְדוּ חִיָּא בַּר רַב תָּנֵי הָיוּ מַאן דְּאָמַר נוֹלְדוּ כׇּל שֶׁכֵּן הָיוּ (דְּקָסָבְרָה) [דְּהָא סְבַרָה] וְקַבִּילָה מַאן דְּאָמַר הָיוּ אֲבָל נוֹלְדוּ לֹא
תְּנַן אָמַר רַבָּן שִׁמְעוֹן בֶּן גַּמְלִיאֵל בַּמֶּה דְּבָרִים אֲמוּרִים בְּמוּמִין קְטַנִּים אֲבָל בְּמוּמִין גְּדוֹלִים כּוֹפִין אוֹתוֹ לְהוֹצִיא בִּשְׁלָמָא לְמַאן דְּאָמַר נוֹלְדוּ הַיְנוּ דְּשָׁאנֵי בֵּין גְּדוֹלִים לִקְטַנִּים אֶלָּא לְמַאן דְּאָמַר הָיוּ מָה לִי גְּדוֹלִים מָה לִי קְטַנִּים הָא סְבַרָה וְקַבִּילָה
כִּסְבוּרָה הִיא שֶׁיְּכוֹלָה לְקַבֵּל וְעַכְשָׁו אֵין יְכוֹלָה לְקַבֵּל וְאֵלּוּ הֵן מוּמִין גְּדוֹלִים פֵּרֵשׁ רַבָּן שִׁמְעוֹן בֶּן גַּמְלִיאֵל [כְּגוֹן] נִסְמֵת עֵינוֹ נִקְטְעָה יָדוֹ וְנִשְׁבְּרָה רַגְלוֹ
אִתְּמַר רַבִּי אַבָּא בַּר יַעֲקֹב אָמַר רַבִּי יוֹחָנָן הֲלָכָה כְּרַבָּן שִׁמְעוֹן בֶּן גַּמְלִיאֵל רָבָא אָמַר רַב נַחְמָן הֲלָכָה כְּדִבְרֵי חֲכָמִים
וּמִי אָמַר רַבִּי יוֹחָנָן הָכִי וְהָא אָמַר רַבָּה בַּר בַּר חָנָה אָמַר רַבִּי יוֹחָנָן בְּכׇל מָקוֹם שֶׁשָּׁנָה רַבָּן שִׁמְעוֹן בֶּן גַּמְלִיאֵל בְּמִשְׁנָתֵנוּ הֲלָכָה כְּמוֹתוֹ חוּץ מֵעָרֵב וְצַיְדָן וּרְאָיָה אַחֲרוֹנָה אָמוֹרָאֵי נִינְהוּ וְאַלִּבָּא דְּרַבִּי יוֹחָנָן
מַתְנִי' וְאֵלּוּ שֶׁכּוֹפִין אוֹתוֹ לְהוֹצִיא מֻכֵּה שְׁחִין וּבַעַל פּוֹלִיפּוּס וְהַמְקַמֵּץ וְהַמְצָרֵף נְחֹשֶׁת וְהַבֻּרְסִי בֵּין שֶׁהָיוּ עַד שֶׁלֹּא נִשְּׂאוּ וּבֵין מִשֶּׁנִּשְּׂאוּ נוֹלְדוּ וְעַל כֻּלָּן אָמַר רַבִּי מֵאִיר אַף עַל פִּי שֶׁהִתְנָה עִמָּהּ יְכוֹלָה הִיא שֶׁתֹּאמַר סְבוּרָה הָיִיתִי שֶׁאֲנִי יְכוֹלָה לְקַבֵּל וְעַכְשָׁו אֵינִי יְכוֹלָה לְקַבֵּל
וַחֲכָמִים אוֹמְרִים מְקַבֶּלֶת הִיא עַל כׇּרְחָהּ חוּץ מִמֻּכֵּה שְׁחִין מִפְּנֵי שֶׁמְּמִקָּתוֹ מַעֲשֶׂה בְּצַיְדָן בְּבוּרְסִי אֶחָד שֶׁמֵּת וְהָיָה לוֹ אָח בּוּרְסִי אָמְרוּ חֲכָמִים יְכוֹלָה הִיא שֶׁתֹּאמַר לְאָחִיךָ הָיִיתִי יְכוֹלָה לְקַבֵּל וּלְךָ אֵינִי יְכוֹלָה לְקַבֵּל
גְּמָ' מַאי בַּעַל פּוֹלִיפּוּס אָמַר רַב יְהוּדָה אָמַר שְׁמוּאֵל רֵיחַ הַחֹטֶם בְּמַתְנִיתָא תָּנָא רֵיחַ הַפֶּה רַב אַסִּי מַתְנִי אִפְּכָא וּמַנַּח בַּהּ סִימָנָא שְׁמוּאֵל לָא פָּסֵק פֻּמֵּהּ מִכֻּלֵּהּ פִּרְקִין
וְהַמְקַמֵּץ מַאי מְקַמֵּץ אָמַר רַב יְהוּדָה זֶה הַמְקַבֵּץ צוֹאַת כְּלָבִים מֵיתִיבִי מְקַמֵּץ זֶה בּוּרְסִי וּלְטַעְמָךְ תִּקְשֵׁי לָךְ מַתְנִיתִין הַמְקַמֵּץ וְהַמְצָרֵף נְחֹשֶׁת וְהַבּוּרְסִי
בִּשְׁלָמָא מַתְנִיתִין לָא קַשְׁיָא כָּאן בְּבוּרְסִי גָּדוֹל כָּאן בְּבוּרְסִי קָטָן אֶלָּא לְרַב יְהוּדָה קַשְׁיָא תַּנָּאֵי הִיא דְּתַנְיָא מְקַמֵּץ זֶה בּוּרְסִי וְיֵשׁ אוֹמְרִים זֶה הַמְקַמֵּץ צוֹאַת כְּלָבִים
וְהַמְצָרֵף נְחֹשֶׁת וְהַבּוּרְסִי מַאי מְצָרֵף נְחֹשֶׁת רַב אָשֵׁי אָמַר חָשְׁלֵי דּוּדֵי רַבָּה בַּר בַּר חָנָה אָמַר זֶה הַמְחַתֵּךְ נְחֹשֶׁת מֵעִקָּרוֹ תַּנְיָא כְּוָתֵהּ דְּרַבָּה בַּר בַּר חָנָה אֵיזֶהוּ מְצָרֵף זֶה הַמְחַתֵּךְ נְחֹשֶׁת מֵעִקָּרוֹ
אָמַר רַב הָאוֹמֵר אֵינִי זָן וְאֵינִי מְפַרְנֵס יוֹצִיא וְיִתֵּן כְּתֻבָּה אֲזַל רַבִּי אֶלְעָזָר אַמְרַהּ לִשְׁמַעְתָּא קַמֵּהּ דִּשְׁמוּאֵל אָמַר אַכְּסוּהּ שְׂעָרֵי לְאֶלְעָזָר עַד שֶׁכּוֹפִין אוֹתוֹ לְהוֹצִיא יִכְפּוּהוּ לָזוּן
וְרַב אֵין אָדָם דָּר עִם נָחָשׁ בִּכְפִיפָה כִּי סְלֵק רַבִּי זֵירָא אַשְׁכְּחֵהּ לְרַבִּי בִּנְיָמִין בַּר יֶפֶת דְּיָתֵיב וְקָאָמַר לַהּ מִשְּׁמֵהּ דְּרַבִּי יוֹחָנָן אֲמַר לֵהּ עַל דָּא אַכְּסוּהּ שְׂעָרִין לְאֶלְעָזָר בְּבָבֶל
אָמַר רַב יְהוּדָה אָמַר רַב אַסִּי אֵין מְעַשִּׂין אֶלָּא לִפְסוּלוֹת כִּי אַמְרִיתַהּ קַמֵּהּ דִּשְׁמוּאֵל אֲמַר כְּגוֹן אַלְמָנָה לְכֹהֵן גָּדוֹל וּגְרוּשָׁה וַחֲלוּצָה לְכֹהֵן הֶדְיוֹט מַמְזֶרֶת וּנְתִינָה לְיִשְׂרָאֵל בַּת יִשְׂרָאֵל לְנָתִין וּלְמַמְזֵר אֲבָל נָשָׂא אִשָּׁה וְשָׁהָה עִמָּהּ עֶשֶׂר שָׁנִים וְלֹא יָלְדָה אֵין כּוֹפִין אוֹתוֹ
וְרַב תַּחְלִיפָא בַּר אֲבִימִי אָמַר שְׁמוּאֵל אֲפִלּוּ נָשָׂא אִשָּׁה וְשָׁהָה עִמָּהּ עֶשֶׂר שָׁנִים וְלֹא יָלְדָה כּוֹפִין אוֹתוֹ תְּנַן אֵלּוּ שֶׁכּוֹפִין אוֹתוֹ לְהוֹצִיא מֻכֵּה שְׁחִין וּבַעַל פּוֹלִיפּוּס בִּשְׁלָמָא לְרַב אַסִּי דְּרַבָּנַן קָתָנֵי דְּאוֹרָיְתָא לָא קָתָנֵי אֶלָּא לְרַב תַּחְלִיפָא בַּר אֲבִימִי לִתְנֵי נָשָׂא אִשָּׁה וְשָׁהָה עִמָּהּ עֶשֶׂר שָׁנִים וְלֹא יָלְדָה כּוֹפִין אוֹתוֹ
אָמַר רַב נַחְמָן לָא קַשְׁיָא הָא בְּמִלֵּי הָא בְּשׁוֹטֵי מַתְקֵף לַהּ רַבִּי אַבָּא בִּדְבָרִים לֹא יִוָּסֶר עָבֶד אֶלָּא אָמַר רַבִּי אַבָּא הָא וְהָא בְּשׁוֹטֵי

 *** דף עז: *** 

הָתָם כִּי אָמְרָה הָוְיָנָא בַּהֲדֵהּ שָׁבְקִינַן לַהּ הָכָא אַף עַל גַּב דְּאָמְרָה הָוְיָנָא בַּהֲדֵהּ לָא שָׁבְקִינַן לַהּ וַהֲרֵי מֻכֵּה שְׁחִין דְּאַף עַל גַּב דַּאֲמָרָהּ הָוְיָנָא בַּהֲדֵהּ לָא שָׁבְקִינַן לַהּ דִּתְנַן חוּץ מִמֻּכֵּה שְׁחִין מִפְּנֵי שֶׁמְּמִקָּתוֹ וְקָתָנֵי
הָתָם כִּי אָמְרָה דָּיְרָנָא בַּהֲדֵהּ בְּסָהֲדֵי שָׁבְקִינַן לַהּ הָכָא אַף עַל גַּב דְּאָמְרָה דָּיְרָנָא בַּהֲדֵהּ בְּסָהֲדֵי לָא שָׁבְקִינַן לַהּ
תַּנְיָא אָמַר רַבִּי יוֹסֵי שָׂח לִי זָקֵן אֶחָד מֵאַנְשֵׁי יְרוּשָׁלַיִם עֶשְׂרִים וְאַרְבָּעָה מֻכֵּי שְׁחִין הֵן וְכֻלָּן אָמְרוּ חֲכָמִים תַּשְׁמִישׁ קָשֶׁה לָהֶן וּבַעֲלֵי רָאתָן קָשֶׁה מִכֻּלָּן מִמַּאי הָוֵי דְּתַנְיָא הִקִּיז דָּם וְשִׁמֵּשׁ הָוַיִין לוֹ בָּנִים וִתִיקִין הַקִּיזוּ שְׁנֵיהֶם וְשִׁמְּשׁוּ הָוַיִין לוֹ בָּנִים בַּעֲלֵי רָאתָן אָמַר רַב פָּפָּא לָא אֲמַרַן אֶלָּא דְּלָא טָעֵם מִדֵּי אֲבָל טָעֵם מִדֵּי לֵית לַן בַּהּ
מַאי סִימָנֵהּ דָּלְפָן עֵינֵהּ וְדָיְבִי נְחִירֵהּ וְאָתֵי לֵהּ רִירָא מִפֻּמֵּהּ וּרְמוּ דִּידְבֵי עִלָּוֵהּ וּמַאי אָסוּתֵהּ אָמַר אַבָּיֵי פִּילָא וְלוּדָנָא גִּרְדָּא דֶאֱגוֹזָא וְגִרְדָּא דְּאַשְׁפָּא וּכְלִיל מַלְכָּא וּמְתַחְלָא דְּדִקְלָא סֻמָּקָא וְשָׁלֵק לְהוּ בַּהֲדֵי הֲדָדֵי וּמְעַיֵּל לֵהּ לְבֵיתָא דְשֵׁישָׁא וְאִי לָא אִכָּא בֵּיתָא דְשֵׁישָׁא מְעַיֵּל לֵהּ לְבֵיתָא דְּשַׁב לִבְנֵי וַאֲרִיחָא
וְנָטֵל לֵהּ תְּלָת מְאָה כָּסֵי עַל רֵישֵׁהּ עַד דְּרָפְיָא אַרְעִיתָא דְמוֹחֵהּ וְקָרַע לְמוֹחֵהּ וּמַיְתֵי אַרְבַּע טַרְפֵי דְאָסָא וּמַדְלֵי כֹּל חַד כַּרְעָא וּמוֹתֵב חַד וְשָׁקֵל בִּצְבָתָא וְקָלֵי לֵהּ דְּאִי לָא הָדַר עִלָּוֵהּ
מַכְרִיז רַבִּי יוֹחָנָן הִזָּהֲרוּ מִזְּבוּבֵי (שֶׁל) בַּעֲלֵי רָאתָן רַבִּי זֵירָא לָא הֲוָה יָתֵב בְּזִיקֵהּ רַבִּי אֶלְעָזָר לָא עָיֵל בְּאֻהְלֵהּ רַבִּי אַמֵּי וְרַבִּי אַסִּי לָא הֲווֹ אָכְלִי מִבֵּיעֵי דְּהָהִיא מְבוֹאָה רַבִּי יְהוֹשֻׁעַ בֶּן לֵוִי מִכְרָךְ בְּהוּ וְעָסֵק בַּתּוֹרָה אָמַר אַיֶּלֶת אֲהָבִים וְיַעֲלַת חֵן אִם חֵן מַעֲלָה עַל לוֹמְדֶיהָ אַגּוֹנֵי לָא מַגְּנָא
כִּי הֲוָה שָׁכֵב אֲמַרוּ לֵהּ לְמַלְאַךְ הַמָּוֶת זִיל עֲבֵד לֵהּ רְעוּתֵהּ אֲזַל אִתְחֲזִי לֵהּ אֲמַר לֵהּ אַחְוִי לִי דֻּכְתַּאי אֲמַר לֵהּ לְחַיֵּי אֲמַר לֵהּ הַב לִי סַכִּינָךְ דִּלְמָא מְבַעֲתַתְּ לִי בְּאוֹרְחָא יַהֲבַהּ נִהֲלֵהּ כִּי מְטָא לְהָתָם דַּלְיַהּ קָא מַחְוֵי לֵהּ שְׁוַר נְפַל לְהָהוּא גִּיסָא
נַקְטֵהּ בְּקַרְנָא דִגְלִימֵהּ אֲמַר לֵהּ בִּשְׁבוּעֲתָא דְּלָא אָתֵינָא אֲמַר קֻדְשָׁא בְּרִיךְ הוּא אִי אִתְּשִׁיל אַשְּׁבוּעֲתָא נֶהְדַּר אִי לָא לָא נֶהְדַּר אֲמַר לֵהּ הַב לִי סַכִּינַאי לָא הֲוָה קָא יָהֵב לֵהּ נְפַקָא בַּת קָלָא וַאֲמַרָה לֵהּ הַב נִהֲלֵהּ דְּמִתַּבְעָא לְבִרְיָתָא מַכְרִיז אֵלִיָּהוּ קַמֵּהּ פַּנּוּ מָקוֹם לְבַר לֵוַאי פַּנּוּ מָקוֹם לְבַר לֵוַאי
אֲזַל אַשְׁכְּחֵהּ לְרַבִּי שִׁמְעוֹן בֶּן יוֹחַאי דַּהֲוָה יָתֵב עַל תְּלָת עֲשַׂר תַּכְטָקֵי פִּזָּא אֲמַר לֵהּ אַתְּ הוּא בַּר לֵוַאי אֲמַר לֵהּ הֵן נִרְאֲתָה קֶשֶׁת בְּיָמֶיךָ אֲמַר לֵהּ הֵן אִם כֵּן אִי אַתָּה בַּר לֵוַאי וְלָא הִיא דְּלָא הֲוַאי מִדֵּי אֶלָּא סָבַר לָא אַחְזֵק טֵיבוּתָא לְנַפְשַׁאי
רַבִּי חֲנִינָא בַּר פָּפָּא שׁוֹשְׁבִינֵהּ הֲוָה כִּי הֲוָה קָא נָיְחָא נַפְשֵׁהּ אֲמַרוּ לֵהּ לְמַלְאַךְ הַמָּוֶת זִיל עָבֵד לֵהּ רְעוּתֵהּ אֲזַל לְגַבֵּהּ וְאִתְחֲזִי לֵהּ אֲמַר לֵהּ שִׁבְקַי תְּלָתִין יוֹם עַד דְּנַהְדַּר תַּלְמוּדַאי דְּאָמְרִי אַשְׁרֵי מִי שֶׁבָּא לְכָאן וְתַלְמוּדוֹ בְּיָדוֹ שַׁבְקֵהּ לְבָתַר תְּלָתִין יוֹמִין אֲזַל אִתְחֲזִי לֵהּ אֲמַר לֵהּ אַחְוִי לִי דֻּכְתַּאי אֲמַר לֵהּ לְחַיֵּי אֲמַר לֵהּ הַב לִי סַכִּינָךְ דִּלְמָא מְבַעֲתַתְּ לִי בְּאוֹרְחָא אֲמַר לֵהּ כְּחַבְרָךְ בָּעֵית לְמִעְבַּד לִי
אֲמַר לֵהּ אַיְתִי סֵפֶר תּוֹרָה וַחֲזִי מִי אִכָּא מִדֵּי דִּכְתִיב בֵּהּ דְּלָא קַיֵּמְתֵּהּ אֲמַר לֵהּ מִי אִכָּרַכְתְּ בְּבַעֲלֵי רָאתָן וְאִעֲסֵקְתְּ בַּתּוֹרָה וַאֲפִלּוּ הָכִי כִּי נָח נַפְשֵׁהּ אַפְסֵק לֵהּ עַמּוּדָא דְנוּרָא בֵּין דִּידֵהּ לְעָלְמָא וּגְמִירִי דְּלָא מַפְסֵק עַמּוּדָא דְנוּרָא אֶלָּא לְחַד בְּדָרָא אוֹ לִתְרֵין בְּדָרָא
קְרַב לְגַבֵּהּ רַבִּי אֲלֶכְּסַנְדְּרִי אָמַר עֲשֵׂה בִּשְׁבִיל כְּבוֹד חֲכָמִים לָא אַשְׁגַּח עֲשֵׂה בִּשְׁבִיל כְּבוֹד אָבִיךָ לָא אַשְׁגַּח עֲשֵׂה בִּשְׁבִיל כְּבוֹד עַצְמְךָ אִסְתַּלַּק אָמַר אַבָּיֵי לְאַפּוֹקֵי מִמַּאן דְּלָא קַיֵּם (אֲפִלּוּ אוֹת אַחַת) אֲמַר לֵהּ רַב אַדָּא בַּר מַתְנָא לְאַפּוֹקֵי מִמָּר דְּלָא אִית לֵהּ מַעֲקֶה לְאִגָּרֵהּ וְלָא הִיא מִהְוָה הֲוָה וְהָהִיא שַׁעְתָּא הוּא דְּשַׁדְיֵהּ זִיקָא
אָמַר רַבִּי חֲנִינָא מִפְּנֵי מָה אֵין בַּעֲלֵי רָאתָן בְּבָבֶל מִפְּנֵי שֶׁאוֹכְלִין תְּרָדִין וְשׁוֹתִין שֵׁכָר שֶׁל הִזְמֵי אָמַר רַבִּי יוֹחָנָן מִפְּנֵי מָה אֵין מְצֹרָעִין בְּבָבֶל מִפְּנֵי שֶׁאוֹכְלִין תְּרָדִין וְשׁוֹתִין שֵׁכָר וְרוֹחֲצִין בְּמֵי פְרָת
הֲדַרַן עֲלָךְ הַמַּדִּיר אֶת אִשְׁתּוֹ

 *** דף עח. *** 

מַתְנִי' הָאִשָּׁה שֶׁנָּפְלוּ לָהּ נְכָסִים עַד שֶׁלֹּא תִּתְאָרֵס מוֹדִים בֵּית שַׁמַּאי וּבֵית הִלֵּל שֶׁמּוֹכֶרֶת וְנוֹתֶנֶת וְקַיָּם נָפְלוּ לָהּ מִשֶּׁנִּתְאָרְסָה בֵּית שַׁמַּאי אוֹמְרִים תִּמְכֹּר וּבֵית הִלֵּל אוֹמְרִים לֹא תִּמְכֹּר אֵלּוּ וָאֵלּוּ מוֹדִים שֶׁאִם מָכְרָה וְנָתְנָה קַיָּם
אָמַר רַבִּי יְהוּדָה אָמְרוּ חֲכָמִים לִפְנֵי רַבָּן גַּמְלִיאֵל הוֹאִיל וְזָכָה בָּאִשָּׁה לֹא יִזְכֶּה בַּנְּכָסִים אָמַר לָהֶם עַל הַחֲדָשִׁים אָנוּ בּוֹשִׁים אֶלָּא שֶׁאַתֶּם מְגַלְגְּלִין עָלֵינוּ אֶת הַיְּשָׁנִים
נָפְלוּ לָהּ מִשֶּׁנִּשֵּׂאת אֵלּוּ וְאֵלּוּ מוֹדִים שֶׁאִם מָכְרָה וְנָתְנָה שֶׁהַבַּעַל מוֹצִיא מִיַּד הַלָּקוֹחוֹת עַד שֶׁלֹּא נִשֵּׂאת וְנִשֵּׂאת רַבָּן גַּמְלִיאֵל אוֹמֵר אִם מָכְרָה וְנָתְנָה קַיָּם אָמַר רַבִּי חֲנִינָא בֶּן עֲקַבְיָא אָמְרוּ לִפְנֵי רַבָּן גַּמְלִיאֵל הוֹאִיל וְזָכָה בָּאִשָּׁה לֹא יִזְכֶּה בַּנְּכָסִים אָמַר לָהֶם עַל הַחֲדָשִׁים אָנוּ בּוֹשִׁים אֶלָּא שֶׁאַתֶּם מְגַלְגְּלִין עָלֵינוּ הַיְּשָׁנִים
רַבִּי שִׁמְעוֹן חוֹלֵק בֵּין נְכָסִים לִנְכָסִים נְכָסִים הַיְּדוּעִין לַבַּעַל לֹא תִּמְכֹּר וְאִם מָכְרָה וְנָתְנָה בָּטֵל שֶׁאֵינָן יְדוּעִין לַבַּעַל לֹא תִּמְכֹּר וְאִם מָכְרָה וְנָתְנָה קַיָּם
גְּמָ' מַאי שְׁנָא רֵישָׁא דְּלָא פְּלִיגִי וּמַאי שְׁנָא סֵיפָא דִּפְלִיגִי
אָמְרִי דְּבֵי רַבִּי יַנַּאי רֵישָׁא בִּזְכוּתָהּ נָפְלוּ סֵיפָא בִּזְכוּתוֹ נָפְלוּ
אִם בִּזְכוּתוֹ נָפְלוּ כִּי מָכְרָה וְנָתְנָה אַמַּאי קַיָּם אֶלָּא רֵישָׁא וַדַּאי בִּזְכוּתָהּ נָפְלוּ סֵיפָא אֵמַר בִּזְכוּתָהּ אֵמַר בִּזְכוּתוֹ לְכַתְּחִלָּה לֹא תִּמְכֹּר אִם מָכְרָה וְנָתְנָה קַיָּם
אָמַר רַבִּי יְהוּדָה אָמְרוּ לִפְנֵי רַבָּן גַּמְלִיאֵל אִבַּעְיָא לְהוּ רַבִּי יְהוּדָה אַלְּכַתְּחִלָּה אוֹ אַדִּיעֲבַד

 *** דף עח: *** 

תָּא שְׁמַע דְּתַנְיָא אָמַר רַבִּי יְהוּדָה אָמְרוּ לִפְנֵי רַבָּן גַּמְלִיאֵל הוֹאִיל וְזוֹ אִשְׁתּוֹ וְזוֹ אִשְׁתּוֹ זוֹ מִכְרָהּ בָּטֵל אַף זוֹ מִכְרָהּ בָּטֵל אָמַר לָהֶן עַל הַחֲדָשִׁים אָנוּ בּוֹשִׁים אֶלָּא שֶׁאַתֶּם מְגַלְגְּלִים עָלֵינוּ אֶת הַיְּשָׁנִים שְׁמַע מִנַּהּ דִּיעֲבַד קָאָמַר שְׁמַע מִנַּהּ
תַּנְיָא אָמַר רַבִּי חֲנִינָא בֶּן עֲקַבְיָא לֹא כָּךְ הֱשִׁיבָן רַבָּן גַּמְלִיאֵל לַחֲכָמִים אֶלָּא כָּךְ הֱשִׁיבָן לֹא אִם אֲמַרְתֶּם בִּנְשׂוּאָה שֶׁכֵּן בַּעְלָהּ זַכַּאי בִּמְצִיאָתָהּ וּבְמַעֲשֵׂה יָדֶיהָ וּבַהֲפָרַת נְדָרֶיהָ תֹּאמְרוּ בַּאֲרוּסָה שֶׁאֵין בַּעְלָהּ זַכַּאי לֹא בִּמְצִיאָתָהּ וְלֹא בְּמַעֲשֵׂה יָדֶיהָ וְלֹא בַּהֲפָרַת נְדָרֶיהָ
אָמְרוּ לוֹ רַבִּי מָכְרָה לָהּ עַד שֶׁלֹּא נִשֵּׂאת נִשֵּׂאת וְאַחַר כָּךְ מָכְרָה מַהוּ אֲמַר לְהוּ אַף זוֹ מוֹכֶרֶת וְנוֹתֶנֶת וְקַיָּם אָמְרוּ לוֹ הוֹאִיל וְזָכָה בָּאִשָּׁה לֹא יִזְכֶּה בַּנְּכָסִים אָמַר לָהֶם עַל הַחֲדָשִׁים אָנוּ בּוֹשִׁין אֶלָּא שֶׁאַתֶּם מְגַלְגְּלִין עָלֵינוּ אֶת הַיְּשָׁנִים
וְהָאֲנַן תְּנַן עַד שֶׁלֹּא נִשֵּׂאת וְנִשֵּׂאת רַבָּן גַּמְלִיאֵל אוֹמֵר אִם מָכְרָה וְנָתְנָה קַיָּם
אָמַר רַב זְבִיד תְּנִי מוֹכֶרֶת וְנוֹתֶנֶת וְקַיָּם רַב פָּפָּא אָמַר לָא קַשְׁיָא הָא רַבִּי יְהוּדָה אַלִּבָּא דְּרַבָּן גַּמְלִיאֵל הָא רַבִּי חֲנִינָא בֶּן עֲקַבְיָא אַלִּבָּא דְּרַבָּן גַּמְלִיאֵל וְרַבִּי חֲנִינָא בֶּן עֲקַבְיָא כְּבֵית שַׁמַּאי הָכִי קָאָמַר לֹא נֶחְלְקוּ בֵּית שַׁמַּאי וּבֵית הִלֵּל עַל דָּבָר זֶה
רַב וּשְׁמוּאֵל דְּאָמְרִי תַּרְוַיְהוּ בֵּין שֶׁנָּפְלוּ לָהּ נְכָסִים עַד שֶׁלֹּא נִתְאָרְסָה בֵּין שֶׁנָּפְלוּ לָהּ נְכָסִים מִשֶּׁנִּתְאָרְסָה וְנִסֵּת הַבַּעַל מוֹצִיא מִיַּד הַלָּקוֹחוֹת
כְּמַאן דְּלֹא כְּרַבִּי יְהוּדָה וְלֹא כְּרַבִּי חֲנִינָא בֶּן עֲקַבְיָא אִינְהוּ דְּאָמְרִי כְּרַבּוֹתֵינוּ דְּתַנְיָא רַבּוֹתֵינוּ חָזְרוּ וְנִמְנוּ בֵּין שֶׁנָּפְלוּ לָהּ עַד שֶׁלֹּא תִּתְאָרֵס וּבֵין שֶׁנָּפְלוּ לָהּ מִשֶּׁנִּתְאָרְסָה וְנִסֵּת הַבַּעַל מוֹצִיא מִיַּד הַלָּקוֹחוֹת
מִשֶּׁנִּיסֵּת אֵלּוּ וְאֵלּוּ מוֹדִים לֵימָא תְּנֵינָא לְתַקָּנַת אוּשָׁא דְּאָמַר רַבִּי יוֹסֵי בְּרַבִּי חֲנִינָא בְּאוּשָׁא הִתְקִינוּ הָאִשָּׁה שֶׁמָּכְרָה בְּנִכְסֵי מְלוֹג בְּחַיֵּי בַּעְלָהּ וּמֵתָה הַבַּעַל מוֹצִיא מִיַּד הַלָּקוֹחוֹת
מַתְנִיתִין בְּחַיֶּיהָ וּלְפֵרוֹת תַּקָּנַת אוּשָׁא בְּגוּפָהּ שֶׁל קַרְקַע וּלְאַחַר מִיתָה
רַבִּי שִׁמְעוֹן חוֹלֵק בֵּין נְכָסִים אֵלּוּ הֵן יְדוּעִין וְאֵלּוּ הֵן שֶׁאֵינָן יְדוּעִין אָמַר רַבִּי יוֹסֵי בְּרַבִּי חֲנִינָא יְדוּעִין מְקַרְקְעֵי שֶׁאֵינָן יְדוּעִין מִטַּלְטְלִין וְרַבִּי יוֹחָנָן אָמַר אֵלּוּ וָאֵלּוּ יְדוּעִין הֵן וְאֵלּוּ הֵן שֶׁאֵינָן יְדוּעִין כֹּל שֶׁיּוֹשֶׁבֶת כָּאן וְנָפְלוּ לָהּ נְכָסִים בִּמְדִינַת הַיָּם
תַּנְיָא נָמֵי הָכִי אֵלּוּ הֵן שֶׁאֵינָן יְדוּעִין כֹּל שֶׁיּוֹשֶׁבֶת כָּאן וְנָפְלוּ לָהּ נְכָסִים בִּמְדִינַת הַיָּם
הָהִיא אִתְּתָא דְּבָעֲיָא דְּתַבְרְחִינְהוּ לְנִכְסַהּ מִגַּבְרַהּ כְּתַבְתִּינְהוּ לִבְרַתַּהּ אִנְּסִיבָה וְאִגָּרַשָׁה

 *** דף עט. *** 

אֲתַאי לְקַמֵּהּ דְּרַב נַחְמָן קַרְעֵהּ רַב נַחְמָן לִשְׁטָרָא אֲזַל רַב עָנָן לְקַמֵּהּ דְּמָר עֻקְבָא אֲמַר לֵהּ חֲזִי מָר נַחְמָן חַקְלָאָה הֵיכִי מְקָרַע שְׁטָרֵי דְאִינָשֵׁי אֲמַר לֵהּ אֵימָא לִי אִיזִי גּוּפָא דְעוֹבָדָא הֵיכִי הֲוָה
אֲמַר לֵהּ הָכִי וְהָכִי הֲוָה אֲמַר לֵהּ שְׁטַר מַבְרַחַת קָא אָמְרַתְּ הָכִי אָמַר רַב חֲנִילַאי בַּר אִידִי אָמַר שְׁמוּאֵל מוֹרֶה הוֹרָאָה אֲנִי אִם יָבֹא שְׁטַר מַבְרַחַת לְיָדִי אֶקְרָעֶנּוּ
אֲמַר לֵהּ רָבָא לְרַב נַחְמָן טַעְמָא מַאי דְּלָא שָׁבֵק אִינִישׁ נַפְשֵׁהּ וְיָהֵב לְאַחֲרִינֵי הָנֵי מִלֵּי לְאַחֲרִינֵי אֲבָל לִבְרַתַּהּ יָהֲבָא אֲפִלּוּ הָכִי בִּמְקוֹם בְּרַתַּהּ נַפְשָׁהּ עֲדִיפָא לַהּ
מֵיתִיבִי הָרוֹצָה שֶׁתַּבְרִיחַ נְכָסֶיהָ מִבַּעְלָהּ כֵּיצַד הִיא עוֹשָׂה כּוֹתֶבֶת שְׁטַר פַּסִּים לַאֲחֵרִים דִּבְרֵי רַבָּן שִׁמְעוֹן בֶּן גַּמְלִיאֵל
וַחֲכָמִים אוֹמְרִים רָצָה מְצַחֵק בָּהּ עַד שֶׁתִּכְתֹּב לוֹ מֵהַיּוֹם וְלִכְשֶׁאֶרְצֶה
טַעְמָא דְּכָתְבָה לֵהּ הָכִי הָא לָא כָּתְבָה לֵהּ הָכִי קְנַנְהִי לוֹקֵחַ
אָמַר רַבִּי זֵירָא לָא קַשְׁיָא הָא בְּכֻלַּהּ הָא בְּמִקְצָתַהּ
וְאִי לָא קְנַנְהִי לוֹקֵחַ נִקְנִינְהוּ בַּעַל אָמַר אַבָּיֵי עֲשָׂאוּם כִּנְכָסִים שֶׁאֵין יְדוּעִין לַבַּעַל וְאַלִּבָּא דְּרַבִּי שִׁמְעוֹן
מַתְנִי' נָפְלוּ לָהּ כְּסָפִים יִלָּקַח בָּהֶן קַרְקַע וְהוּא אוֹכֵל פֵּרוֹת פֵּרוֹת הַתְּלוּשִׁין מִן הַקַּרְקַע יִלָּקַח בָּהֶן קַרְקַע וְהוּא אוֹכֵל פֵּרוֹת
[פֵּרוֹת] הַמְחֻבָּרִים בַּקַּרְקַע אָמַר רַבִּי מֵאִיר שָׁמִין אוֹתָהּ כַּמָּה הִיא יָפָה בְּפֵרוֹת וְכַמָּה הִיא יָפָה בְּלֹא פֵּרוֹת וּמוֹתַר יִלָּקַח בָּהֶן קַרְקַע וְהוּא אוֹכֵל פֵּרוֹת וַחֲכָמִים אוֹמְרִים הַמְחֻבָּרִים לַקַּרְקַע שֶׁלּוֹ וְהַתְּלוּשִׁין מִן הַקַּרְקַע שֶׁלָּהּ וְיִלָּקַח בָּהֶן קַרְקַע וְהוּא אוֹכֵל פֵּרוֹת
רַבִּי שִׁמְעוֹן אוֹמֵר מְקוֹם שֶׁיִּפָּה כֹּחוֹ בִּכְנִיסָתָהּ הוֹרַע כֹּחוֹ בִּיצִיאָתָהּ מְקוֹם שֶׁהוֹרַע כֹּחוֹ בִּכְנִיסָתָהּ יִפָּה כֹּחוֹ בִּיצִיאָתָהּ כֵּיצַד פֵּרוֹת הַמְחֻבָּרִים לַקַּרְקַע בִּכְנִיסָתָהּ שֶׁלּוֹ וּבִיצִיאָתָהּ שֶׁלָּהּ וְהַתְּלוּשִׁין מִן הַקַּרְקַע בִּכְנִיסָתָהּ שֶׁלָּהּ וּבִיצִיאָתָהּ שֶׁלּוֹ
גְּמָ' פְּשִׁיטָא אַרְעָא וּבָתֵּי אַרְעָא בָּתֵּי וְדִקְלֵי בָּתֵּי דִּקְלֵי וְאִילָנֵי דִּקְלֵי אִילָנֵי וְגֻפְנֵי אִילָנֵי
אִבָּא זַרְדְּתָא וּפִירָא דְכַוְרֵי אָמְרִי לַהּ פֵּרָא וְאָמְרִי לַהּ קַרְנָא כְּלָלָא דְּמִלְּתָא גִּזְעוֹ מַחְלִיף פֵּרָא אֵין גִּזְעוֹ מַחְלִיף קַרְנָא
אָמַר רַבִּי זֵירָא אָמַר רַבִּי אוֹשַׁעְיָא אָמַר רַבִּי יַנַּאי וְאָמְרִי לַהּ אָמַר רַבִּי אַבָּא אָמַר רַבִּי אוֹשַׁעְיָא אָמַר רַבִּי יַנַּאי הַגּוֹנֵב

 *** דף עט: *** 

וְלַד בֶּהֱמַת מְלוֹג מְשַׁלֵּם תַּשְׁלוּמֵי כֶפֶל לָאִשָּׁה
כְּמַאן לָא כְּרַבָּנַן וְלָא כַּחֲנַנְיָה דְּתַנְיָא וְלַד בֶּהֱמַת מְלוֹג לְבַעַל וְלַד שִׁפְחַת מְלוֹג לָאִשָּׁה וַחֲנַנְיָה בֶּן אֲחִי יֹאשִׁיָּה אָמַר עָשׂוּ וְלַד שִׁפְחַת מְלוֹג כִּוְלַד בֶּהֱמַת מְלוֹג
אֲפִלּוּ תֵּימָא דִּבְרֵי הַכֹּל פֵּרָא תַּקִּינוּ לֵה רַבָּנַן פֵּרָא דְפֵירָא לָא תַּקִּינוּ לֵה רַבָּנַן
בִּשְׁלָמָא לַחֲנַנְיָה הַיְנוּ דְּלָא חָיְשִׁינַן לְמִיתָה
אֶלָּא רַבָּנַן אִי חָיְשִׁי לְמִיתָה אֲפִלּוּ וְלַד בֶּהֱמַת מְלוֹג נָמֵי לָא וְאִי לָא חָיְשִׁי לְמִיתָה אֲפִלּוּ וְלַד שִׁפְחַת מְלוֹג נָמֵי
לְעוֹלָם חָיְשִׁי לְמִיתָה וְשָׁאנֵי בְּהֵמָה דְּאִיכָּא עוֹרָהּ
אָמַר רַב הוּנָא בַּר חִיָּא אָמַר שְׁמוּאֵל הֲלָכָה כַּחֲנַנְיָה אָמַר רָבָא אָמַר רַב נַחְמָן אַף עַל גַּב דְּאָמַר שְׁמוּאֵל הֲלָכָה כַּחֲנַנְיָה מוֹדֶה חֲנַנְיָה שֶׁאִם נִתְגָּרְשָׁה נוֹתֶנֶת דָּמִים וְנוֹטַלְתָּן מִפְּנֵי שֶׁבַח בֵּית אָבִיהָ
אָמַר רָבָא אָמַר רַב נַחְמָן הִכְנִיסָה לוֹ עֵז לַחֲלָבָהּ וְרָחֵל לְגִזָּתָהּ וְתַרְנְגֹלֶת לְבֵיצָתָהּ וְדֶקֶל לְפֵרוֹתָיו אוֹכֵל וְהוֹלֵךְ עַד שֶׁתִּכְלֶה הַקֶּרֶן אָמַר רַב נַחְמָן עַיִּלָא לֵהּ גְּלִימָא פֵּרָא הָוֵי מִכַּסֵּי בֵּהּ וְאָזֵל עַד דְּכָלְיָא
כְּמַאן כִּי הַאי תַּנָּא דְּתַנְיָא הַמֶּלַח וְהַחוֹל הֲרֵי זֶה פֵּרוֹת פִּיר שֶׁל גׇּפְרִית מַחְפֹּרֶת שֶׁל צָרִיף רַבִּי מֵאִיר אוֹמֵר קֶרֶן וַחֲכָמִים אוֹמְרִים פֵּרוֹת
רַבִּי שִׁמְעוֹן אוֹמֵר מָקוֹם שֶׁיִּפָּה כֹּחוֹ רַבִּי שִׁמְעוֹן הַיְנוּ תַּנָּא קַמָּא אָמַר רָבָא מְחֻבָּרִין בִּשְׁעַת יְצִיאָה אִכָּא בֵּינַיְהוּ
מַתְנִי' נָפְלוּ לָהּ עֲבָדִים וּשְׁפָחוֹת זְקֵנִים יִמָּכְרוּ וְיִלָּקַח מֵהֶן קַרְקַע וְהוּא אוֹכֵל פֵּרוֹת רַבָּן שִׁמְעוֹן בֶּן גַּמְלִיאֵל אוֹמֵר לֹא תִּמְכֹּר מִפְּנֵי שֶׁהֵן שֶׁבַח בֵּית אָבִיהָ נָפְלוּ לָהּ זֵיתִים וּגְפָנִים זְקֵנִים יִמָּכְרוּ וְיִלָּקַח בָּהֶן קַרְקַע וְהוּא אוֹכֵל פֵּרוֹת רַבִּי יְהוּדָה אוֹמֵר לֹא תִּמְכֹּר מִפְּנֵי שֶׁהֵן שֶׁבַח בֵּית אָבִיהָ
גְּמָ' אָמַר רַב כָּהֲנָא אָמַר רַב מַחְלֹקֶת שֶׁנָּפְלוּ בְּשָׂדֶה שֶׁלָּהּ אֲבָל בְּשָׂדֶה שֶׁאֵינָהּ שֶׁלָּהּ דִּבְרֵי הַכֹּל תִּמְכֹּר מִשּׁוּם דְּקָא כָלְיָא קַרְנָא
מַתְקֵף לַהּ רַב יוֹסֵף הֲרֵי עֲבָדִים וּשְׁפָחוֹת דְּכִי שָׂדֶה שֶׁאֵינָהּ שֶׁלָּהּ דָּמֵי וּפְלִיגִי אֶלָּא אִי אִתְּמַר הָכִי אִתְּמַר אָמַר רַב כָּהֲנָא אָמַר רַב מַחֲלֹקֶת בְּשָׂדֶה שֶׁאֵינָהּ שֶׁלָּהּ אֲבָל בְּשָׂדֶה שֶׁלָּהּ דִּבְרֵי הַכֹּל לֹא תִּמְכֹּר מִפְּנֵי שֶׁבַח בֵּית אָבִיהָ
מַתְנִי' הַמּוֹצִיא הוֹצָאוֹת עַל נִכְסֵי אִשְׁתּוֹ הוֹצִיא הַרְבֵּה וְאָכַל קִמְעָא קִמְעָא וְאָכַל הַרְבֵּה מַה שֶּׁהוֹצִיא הוֹצִיא וּמַה שֶּׁאָכַל אָכַל הוֹצִיא וְלֹא אָכַל יִשָּׁבַע כַּמָּה הוֹצִיא וְיִטּוֹל
גְּמָ' וְכַמָּה קִמְעָא אָמַר רַבִּי אַסִּי אֲפִלּוּ גְּרוֹגֶרֶת אַחַת וְהוּא שֶׁאֲכָלָהּ דֶּרֶךְ כָּבוֹד אָמַר

 *** דף פ. *** 

רַבִּי אַבָּא אָמְרִי בֵּי רַב אֲפִלּוּ שִׁגְרָא דְתַמְרֵי בָּעֵי רַב בִּיבִי חֻבְצָא דְתַמְרֵי מַאי תֵּקוּ
לָא אָכְלָה דֶּרֶךְ כָּבוֹד מַאי אָמַר עֻלָּא פְּלִיגִי בַּהּ תְּרֵי אָמוֹרָאֵי בְּמַעְרְבָא חַד אָמַר בִּכְאִסָּר וְחַד אָמַר בִּכְדִינָר
אָמְרִי דַּיָּנֵי דְּפֻמְבְּדִיתָא עֲבַד רַב יְהוּדָה עוֹבָדָא בַּחֲבִילֵי זְמוֹרוֹת רַב יְהוּדָה לְטַעְמֵהּ דְּאָמַר רַב יְהוּדָה אֲכָלָהּ עׇרְלָה שְׁבִיעִית וְכִלְאַיִם הֲרֵי זוֹ חֲזָקָה
אָמַר רַב יַעֲקֹב אָמַר רַב חִסְדָּא הַמּוֹצִיא הוֹצָאוֹת עַל נִכְסֵי אִשְׁתּוֹ קְטַנָּה כְּמוֹצִיא עַל נִכְסֵי אַחֵר דָּמֵי מַאי טַעְמָא עֲבַדוּ בַּהּ רַבָּנַן תַּקַּנְתָּא כִּי הֵיכִי דְּלָא נִפְסְדִינְהוּ
הָהִיא אִתְּתָא דִּנְפַלוּ לַהּ אַרְבַּע מְאָה זוּזֵי בֵּי חוֹזָאֵי אֲזַל גַּבְרָא אַפֵּק שֵׁת מְאָה אַיְתַי אַרְבַּע מְאָה בַּהֲדֵי דְּקָאָתֵי אִצְטְרִיךְ לֵהּ חַד זוּזָא וּשְׁקַל מִנַּיְהוּ אֲתָא לְקַמֵּהּ דְּרַבִּי אַמֵּי אֲמַר לֵהּ מַה שֶּׁהוֹצִיא הוֹצִיא וּמַה שֶּׁאָכַל אָכַל
אֲמַרוּ לֵהּ רַבָּנַן לְרַבִּי אַמֵּי הָנֵי מִלֵּי הֵיכָא דְּקָאָכֵל פֵּרָא הָא קַרְנָא קָאָכֵיל וְהוֹצָאָה הִיא אִם כֵּן הָוֵה לֵהּ הוֹצִיא וְלֹא אָכַל יִשָּׁבַע כַּמָּה הוֹצִיא וְיִטּוֹל
יִשָּׁבַע כַּמָּה הוֹצִיא וְיִטּוֹל אָמַר רַבִּי אַסִּי וְהוּא שֶׁיֵּשׁ שֶׁבַח כְּנֶגֶד הוֹצָאָה לְמַאי הִלְכְתָא אָמַר אַבָּיֵי שֶׁאִם הָיָה שֶׁבַח יָתֵר עַל הוֹצָאָה נוֹטֵל אֶת הַהוֹצָאָה בְּלֹא שְׁבוּעָה
אֲמַר לֵהּ רָבָא אִם כֵּן אָתֵי לְאִעָרוֹמֵי אֶלָּא אָמַר רָבָא שֶׁאִם הָיְתָה הוֹצָאָה יְתֵרָה עַל הַשֶּׁבַח אֵין לוֹ אֶלָּא הוֹצָאָה שִׁעוּר שֶׁבַח וּבִשְׁבוּעָה
אִבַּעְיָא לְהוּ בַּעַל שֶׁהוֹרִיד אֲרִיסִין תַּחְתָּיו מַהוּ אַדַּעְתָּא דְבַעַל נָחֵת אִסְתַּלַּק לֵהּ בַּעַל אִסְתַּלַּקוּ לְהוּ אוֹ דִלְמָא אַדַּעְתָּא דְאַרְעָא נָחֵת וְאַרְעָא כִּי קָיְמָא לַאֲרִיסֵי קָיְמָא
מַתְקֵף לַהּ רָבָא בַּר רַב חָנָן מַאי שְׁנָא מֵהַיּוֹרֵד לְתוֹךְ שְׂדֵה חֲבֵרוֹ וּנְטָעָהּ שֶׁלֹּא בִּרְשׁוּת שָׁמִין לוֹ וְיָדוֹ עַל הַתַּחְתּוֹנָה
הָתָם לֵיכָּא אִינִישׁ דְּטָרַח הָכָא אִכָּא בַּעַל דְּטָרַח
מַאי הָוֵי עֲלַהּ אָמַר רַב הוּנָא בְּרֵהּ דְּרַב יְהוֹשֻׁעַ חָזֵינַן אִי בַּעַל אָרִיס הוּא אִסְתַּלַּק לֵהּ בַּעַל אִסְתַּלַּקוּ לְהוּ אִי בַּעַל לָאו אָרִיס הוּא אַרְעָא לַאֲרִיסֵי קָיְמָא
אִבַּעְיָא לְהוּ בַּעַל שֶׁמָּכַר קַרְקַע לְפֵרוֹת מַהוּ מִי אָמְרִינַן מַאי דְּקָנֵי (לַהּ) אַקְנִי אוֹ דִלְמָא כִּי תַּקִּינוּ לֵה רַבָּנַן פֵּרוֹת לְבַעַל

 *** דף פ: *** 

מִשּׁוּם רְוַח בֵּיתָא אֲבָל לְזַבּוֹנֵי לָא יְהוּדָה מָר בַּר מָרִימָר מִשְּׁמֵהּ דְּרָבָא אָמַר מַה שֶּׁעָשָׂה עָשׂוּי רַב פָּפָּא אָמַר מִשְּׁמֵהּ דְּרָבָא לֹא עָשָׂה וְלֹא כְלוּם
אָמַר רַב פָּפָּא הָא דִּיהוּדָה מָר בַּר מָרִימָר לָאו בְּפֵרוּשׁ אִתְּמַר אֶלָּא מִכְּלָלָא אִתְּמַר דְּהָהִיא אִתְּתָא דְּעַיִּלָה לֵהּ לְגַבְרַאּ תַּרְתֵּי אַמְהָתָא אֲזַל גַּבְרָא נְסֵב אִתְּתָא אַחֲרִיתִי עַיֵּל לַהּ חֲדָא מִנַּיְהוּ
אֲתַאי לְקַמֵּהּ דְּרָבָא צְוַחָה לָא אַשְׁגַּח בַּהּ מַאן דַּחֲזָא סָבַר מִשּׁוּם דְּסָבַר מַה שֶּׁעָשָׂה עָשׂוּי וְלָא הִיא מִשּׁוּם רְוַח בֵּיתָא וְהָא קָא רָוַח
וְהִלְכְתָא בַּעַל שֶׁמָּכַר קַרְקַע לְפֵרוֹת לֹא עָשָׂה וְלֹא כְּלוּם מַאי טַעְמָא אַבָּיֵי אָמַר חָיְשִׁינַן שֶׁמָּא תַּכְסִיף רָבָא אָמַר מִשּׁוּם רְוַח בֵּיתָא
מַאי בֵּינַיְהוּ אִכָּא בֵּינַיְהוּ אַרְעָא דִּמְקָרְבָא לְמָתָא אִי נָמֵי בַּעַל אָרִיס הוּא אִי נָמֵי זוּזֵי וְקָא עָבֵד בְּהוּ עִסְקָא
מַתְנִי' שׁוֹמֶרֶת יָבָם שֶׁנָּפְלוּ לָהּ נְכָסִים מוֹדִים בֵּית שַׁמַּאי וּבֵית הִלֵּל שֶׁמּוֹכֶרֶת וְנוֹתֶנֶת וְקַיָּם
מֵתָה מָה יַעֲשׂוּ בִּכְתֻבָּתָהּ וּבִנְכָסִים הַנִּכְנָסִין וְהַיּוֹצְאִין עִמָּהּ בֵּית שַׁמַּאי אוֹמְרִים יַחְלְקוּ יוֹרְשֵׁי הַבַּעַל עִם יוֹרְשֵׁי הָאָב וּבֵית הִלֵּל אוֹמְרִים נְכָסִים בְּחֶזְקָתָן וּכְתֻבָּה בְּחֶזְקַת יוֹרְשֵׁי הַבַּעַל נְכָסִים הַנִּכְנָסִים וְהַיּוֹצְאִים עִמָּהּ בְּחֶזְקַת יוֹרְשֵׁי הָאָב
הִנִּיחַ אָחִיו מָעוֹת יִלָּקַח בָּהֶן קַרְקַע וְהוּא אוֹכֵל פֵּרוֹת פֵּרוֹת הַתְּלוּשִׁין מִן הַקַּרְקַע יִלָּקַח בָּהֶן קַרְקַע וְהוּא אוֹכֵל פֵּרוֹת
הַמְחֻבָּרִין בַּקַּרְקַע אָמַר רַבִּי מֵאִיר שָׁמִין אוֹתָן כַּמָּה הֵן יָפִין בְּפֵרוֹת וְכַמָּה הֵן יָפִין בְּלֹא פֵּרוֹת וְהַמּוֹתָר יִלָּקַח בָּהֶן קַרְקַע וְהוּא אוֹכֵל פֵּרוֹת
וַחֲכָמִים אוֹמְרִים פֵּרוֹת הַמְחֻבָּרִין בַּקַּרְקַע שֶׁלּוֹ הַתְּלוּשִׁין מִן הַקַּרְקַע כׇּל הַקּוֹדֵם זָכָה בָּהֶן קָדַם הוּא זָכָה קָדְמָה הִיא יִלָּקַח בָּהֶן קַרְקַע וְהוּא אוֹכֵל פֵּרוֹת
כְּנָסָהּ הֲרֵי הִיא כְּאִשְׁתּוֹ לְכׇל דָּבָר בִּלְבַד שֶׁתְּהֵא כְּתֻבָּתָהּ עַל נִכְסֵי בַּעְלָהּ הָרִאשׁוֹן
לֹא יֹאמַר לָהּ הֲרֵי כְּתֻבָּתִיךְ מֻנַּחַת עַל הַשֻּׁלְחָן אֶלָּא כׇּל נְכָסָיו אַחְרָאִין לִכְתֻבָּתָהּ וְכֵן לֹא יֹאמַר אָדָם לְאִשְׁתּוֹ הֲרֵי כְּתֻבָּתִיךְ מֻנַּחַת עַל הַשֻּׁלְחָן אֶלָּא כׇּל נְכָסָיו אַחְרָאִין לִכְתֻבָּתָהּ
גֵּרְשָׁהּ אֵין לָהּ אֶלָּא כְּתֻבָּה הֶחְזִירָה הֲרֵי הִיא כְּכׇל הַנָּשִׁים וְאֵין לָהּ אֶלָּא כְּתֻבָּה בִּלְבָד
גְּמָ' אִבַּעְיָא לְהוּ שׁוֹמֶרֶת יָבָם שֶׁמֵּתָה מִי קוֹבְרָהּ יוֹרְשֵׁי הַבַּעַל קָבְרִי לַהּ דְּקָא יָרְתִי כְּתֻבָּה אוֹ דִלְמָא יוֹרְשֵׁי הָאָב קָבְרִי לַהּ דְּקָא יָרְתִי נְכָסִים הַנִּכְנָסִין וְהַיּוֹצְאִין עִמָּהּ אָמַר רַב עַמְרָם תָּא שְׁמַע דְּתַנְיָא שׁוֹמֶרֶת יָבָם שֶׁמֵּתָה

 *** דף פא. *** 

יוֹרְשֶׁיהָ יוֹרְשֵׁי כְּתֻבָּתָהּ חַיָּבִין בִּקְבוּרָתָהּ אָמַר אַבָּיֵי אַף אֲנַן נָמֵי תְּנֵינָא אַלְמָנָה נִזּוֹנֶת מִנִּכְסֵי יְתוֹמִין וּמַעֲשֵׂה יָדֶיהָ שֶׁלָּהֶן וְאֵין חַיָּבִין בִּקְבוּרָתָהּ יוֹרְשֶׁיהָ יוֹרְשֵׁי כְתֻבָּתָהּ חַיָּבִין בִּקְבוּרָתָהּ וְאֵיזוֹהִי אַלְמָנָה שֶׁיֵּשׁ לָהּ שְׁנֵי יוֹרְשִׁין הֱוֵי אוֹמֵר זוֹ שׁוֹמֶרֶת יָבָם
אָמַר רָבָא וְלֵימָא אָח אֲנִי יוֹרֵשׁ אִשְׁתּוֹ אֵין אֲנִי קוֹבֵר אֲמַר לֵהּ אַבָּיֵי מִשּׁוּם דְּבָאִין עָלָיו מִשְּׁנֵי צְדָדִין אִם אָחִיו יוֹרֵשׁ יִקְבֹּר אֶת אִשְׁתּוֹ אִם אֵינוֹ קוֹבֵר אֶת אִשְׁתּוֹ יִתֵּן כְּתֻבָּתָהּ
אֲמַר לֵהּ הָכִי קָא אָמֵינָא אָח אֲנִי יוֹרֵשׁ אֶת אִשְׁתּוֹ אֵין אֲנִי קוֹבֵר וְאִי מִשּׁוּם כְּתֻבָּה לֹא נִתְּנָה כְּתֻבָּה לִגָּבוֹת מֵחַיִּים
מַאן שָׁמְעַתְּ לֵהּ דְּאִית לֵהּ מִדְרַשׁ כְּתֻבָּה בֵּית שַׁמַּאי וְשָׁמְעִינַן לְהוּ לְבֵית שַׁמַּאי דְּאָמְרִי שְׁטָר הָעוֹמֵד לִגְבּוֹת כְּגָבוּי דָּמֵי
דִּתְנַן מֵתוּ בַּעֲלֵיהֶן עַד שֶׁלֹּא שָׁתוּ בֵּית שַׁמַּאי אוֹמְרִים נוֹטְלוֹת כְּתוּבָה וְלֹא שׁוֹתוֹת וּבֵית הִלֵּל אוֹמְרִים אוֹ שׁוֹתוֹת אוֹ לֹא נוֹטְלוֹת כְּתוּבָה
אוֹ שׁוֹתוֹת וְהֵבִיא הָאִישׁ אֶת אִשְׁתּוֹ אֶל הַכֹּהֵן אָמַר רַחֲמָנָא וְלֵיכָּא אֶלָּא מִתּוֹךְ שֶׁלֹּא שׁוֹתוֹת לֹא נוֹטְלוֹת כְּתוּבָה
בֵּית שַׁמַּאי אוֹמְרִים נוֹטְלוֹת כְּתוּבָה וְלֹא שׁוֹתוֹת וְאַמַּאי סְפֵיקָא הוּא סָפֵק זַנַּאי סָפֵק לָא זַנַּאי וְקָאָתֵי סָפֵק וּמוֹצִיא מִידֵי וַדַּאי
קָסָבְרִי בֵּית שַׁמַּאי שְׁטָר הָעוֹמֵד לִגְבּוֹת כְּגָבוּי דָּמֵי
וְהָא בָּעֵינַן כְּשֶׁתִּנָּשְׂאִי לְאַחֵר תִּטְּלִי מַה שֶּׁכָּתוּב לִיכִי וְלֵיכָּא
אָמַר רַב אָשֵׁי יָבָם נָמֵי כְּאַחֵר דָּמֵי
שְׁלַח לֵהּ רָבָא לְאַבָּיֵי בְּיַד רַב שְׁמַעְיָה בַּר זֵירָא וּמִי נִתְּנָה כְּתֻבָּה לִגָּבוֹת מֵחַיִּים
וְהָתַנְיָא רַבִּי אַבָּא אוֹמֵר שָׁאַלְתִּי אֶת סוֹמְכוֹס הָרוֹצֶה שֶׁיִּמְכֹּר בְּנִכְסֵי אָחִיו כֵּיצַד הוּא עוֹשֶׂה אִם כֹּהֵן הוּא יַעֲשֶׂה סְעוּדָה וִיפַיֵּס אִם יִשְׂרָאֵל הוּא מְגָרֵשׁ בְּגֵט וְיַחְזִיר

 *** דף פא: *** 

וְאִי סָלְקָא דַּעְתִּין נִתְּנָה כְּתֻבָּה לִגָּבוֹת מֵחַיִּים נְיַחֵד לַהּ שִׁעוּר כְּתֻבָּה וְהַשְּׁאָר לִזַבֵּן וּלְטַעְמָךְ וְלוֹתְבַהּ מִמַּתְנִיתִין לֹא יֹאמַר לָהּ הֲרֵי כְּתֻבָּתִיךְ מֻנַּחַת לִיךְ עַל הַשֻּׁלְחָן אֶלָּא כׇּל נְכָסָיו אַחְרָאִין לִכְתֻבָּתָהּ
הָתָם עֵצָה טוֹבָה קָא מַשְׁמַע לַן דְּאִי לָא תֵּימָא הָכִי סֵיפָא דְּקָתָנֵי וְכֵן לֹא יֹאמַר אָדָם לְאִשְׁתּוֹ הֲרֵי כְּתֻבָּתִיךְ מֻנַּחַת לִיךְ עַל הַשֻּׁלְחָן אֶלָּא כׇּל נְכָסָיו אַחְרָאִין לִכְתֻבַּת אִשְׁתּוֹ אִי בָּעֵי לֵהּ לְזַבּוֹנֵי הָכָא נָמֵי דְּלָא מָצֵי מְזַבֵּן אֶלָּא עֵצָה טוֹבָה קָמַשְׁמַע לַן הָכָא נָמֵי עֵצָה טוֹבָה קָא מַשְׁמַע לַן
אֶלָּא דְּרַבִּי אַבָּא קַשְׁיָא דְּרַבִּי אַבָּא נָמֵי לָא קַשְׁיָא מִשּׁוּם אֵיבָה
הָהוּא גַּבְרָא דִּנְפַלָה לֵהּ יְבָמָה בְּפֻמְבְּדִיתָא בָּעֵי אֲחוּהּ לְמִפְסְלַהּ (לַהּ) בְּגִטָּא מִנֵּהּ
אֲמַר לֵהּ מַאי דַּעְתָּךְ מִשּׁוּם נִכְסֵי אֲנָא בְּנִכְסֵי פָּלֵגְנָא לָךְ
אָמַר רַב יוֹסֵף כֵּוָן דַּאֲמוּר רַבָּנַן לָא לִזַבֵּן אַף עַל גַּב דְּזַבֵּן לָא הֲוָה זְבִינֵהּ זְבִינֵי דְּתַנְיָא מִי שֶׁמֵּת וְהִנִּיחַ שׁוֹמֶרֶת יָבָם וְהִנִּיחַ נְכָסִים בְּמֵאָה מָנֶה אַף עַל פִּי שֶׁכְּתֻבָּתָהּ אֵינָהּ אֶלָּא מָנֶה לֹא יִמְכֹּר שֶׁכׇּל נְכָסָיו אַחְרָאִין לִכְתֻבָּתָהּ
אֲמַר לֵהּ אַבָּיֵי וְכׇל הֵיכָא דַּאֲמוּר רַבָּנַן לָא לִזַבֵּן אַף עַל גַּב דְּזַבֵּן לָא הֲוָה זְבִינֵהּ זְבִינֵי וְהָתְנַן בֵּית שַׁמַּאי אוֹמְרִים תִּמְכֹּר וּבֵית הִלֵּל אוֹמְרִים לֹא תִּמְכֹּר אֵלּוּ וְאֵלּוּ מוֹדִים שֶׁאִם מָכְרָה וְנָתְנָה קַיָּם שַׁלְחוּהָ לְקַמֵּהּ דְּרַבִּי חֲנִינָא בַּר פַּפֵּי שַׁלְחַהּ כִּדְרַב יוֹסֵף
אָמַר אַבָּיֵי אַטּוּ רַבִּי חֲנִינָא בַּר פַּפֵּי כִּיפֵי תְּלָה לַהּ שַׁלְחוּהָ לְקַמֵּהּ דְּרַב מִנְיוֹמֵי בְּרֵהּ דְּרַב נְחוּמִי שַׁלְחַהּ כִּדְאַבָּיֵי וְאִי אָמַר בַּהּ רַב יוֹסֵף טַעְמָא אַחֲרִינָא שִׁלְחוּ לִי
נְפַק רַב יוֹסֵף דָּק וְאַשְׁכַּח דְּתַנְיָא הֲרֵי שֶׁהָיָה נוֹשֶׁה בְּאָחִיו וּמֵת וְהִנִּיחַ שׁוֹמֶרֶת יָבָם לֹא יֹאמַר הוֹאִיל וְשֶׁאֲנִי יוֹרֵשׁ הֶחְזַקְתִּי אֶלָּא מוֹצִיאִין מִיָּבָם וְיִקַּח בָּהֶן קַרְקַע וְהוּא אוֹכֵל פֵּרוֹת
אֲמַר לֵהּ אַבָּיֵי דִּלְמָא דְּטָבָא לֵהּ עֲבַדוּ לֵהּ אֲמַר לֵהּ תַּנָּא תָּנֵי מוֹצִיאִין וְאַתְּ אָמְרַתְּ דְּטָבָא לֵהּ עֲבַדוּ לֵהּ
הֲדוּר שַׁלְחוּהָ קַמֵּהּ דְּרַב מִנְיוֹמֵי בְּרֵהּ דְּרַב נְחוּמִי אֲמַר לְהוּ הָכִי אָמַר רַב יוֹסֵף בַּר מִנְיוֹמֵי אָמַר רַב נַחְמָן זוֹ אֵינָהּ מִשְׁנָה
מַאי טַעְמָא אִלֵּימָא מִשּׁוּם דְּהָווּ לְהוּ מִטַּלְטְלִי וּמִטַּלְטְלִי לִכְתֻבָּה לָא מְשַׁעְבְּדִי דִּלְמָא רַבִּי מֵאִיר הִיא דְּאָמַר מִטַּלְטְלִי מְשַׁעְבְּדִי לִכְתֻבָּה
וְאֶלָּא מִשּׁוּם דְּאָמַר לַהּ אַתְּ לָאו בַּעֲלַת דְּבָרִים דִּידִי אַתְּ

 *** דף פב. *** 

דִּלְמָא רַבִּי נָתָן הִיא דְּתַנְיָא רַבִּי נָתָן אוֹמֵר מִנַּיִן לַנּוֹשֶׁה בַּחֲבֵרוֹ מָנֶה וַחֲבֵרוֹ בַּחֲבֵרוֹ מִנַּיִן שֶׁמּוֹצִיאִין מִזֶּה וְנוֹתְנִין לָזֶה תַּלְמוּד לוֹמַר וְנָתַן לַאֲשֶׁר אָשַׁם לוֹ
אֶלָּא לָא אַשְׁכְּחַן תַּנָּא דְּמַחְמִיר תְּרֵי חֻמְרֵי בִּכְתֻבָּה אֶלָּא אִי כְּרַבִּי מֵאִיר אִי כְּרַבִּי נָתָן
אָמַר רָבָא אִם כֵּן הַיְנוּ דִּשְׁמַעְנָא לֵהּ לְאַבָּיֵי דְּאָמַר זוֹ אֵינָהּ מִשְׁנָה וְלָא יָדַעְנָא מַאי הִיא
הָהוּא גַּבְרָא דִּנְפַלָה לֵהּ יְבָמָה בְּמָתָא מַחְסֵיָא בְּעָא אֲחוּהּ לְמִפְסְלַהּ בְּגִטָּא מִנֵּהּ אֲמַר לֵהּ מַאי דַּעְתָּךְ אִי מִשּׁוּם נִכְסֵי אֲנָא בְּנִכְסֵי פָּלֵגְנָא לָךְ אֲמַר לֵהּ מִסְתְּפֵינָא דְּעָבְדַתְּ לִי כְּדַעֲבַד פֻּמְבְּדִיתָאָה רַמָּאָה אֲמַר לֵהּ אִי בָּעֵית פְּלוֹג לָךְ מֵהַשְׁתָּא
אָמַר מָר בַּר רַב אָשֵׁי אַף עַל גַּב דְּכִי אֲתָא רַב דִּימִי אָמַר רַבִּי יוֹחָנָן הָאוֹמֵר לַחֲבֵרוֹ לֵךְ וּמְשׁוֹךְ פָּרָה זוֹ וְלֹא תִּהְיֶה קְנוּיָה לְךָ אֶלָּא לְאַחַר שְׁלֹשִׁים יוֹם לְאַחַר שְׁלֹשִׁים יוֹם קָנָה וַאֲפִלּוּ עוֹמֶדֶת בַּאֲגַם
הָתָם בְּיָדוֹ הָכָא לָאו בְּיָדוֹ
וְהָא כִּי אֲתָא רָבִין אָמַר רַבִּי יוֹחָנָן לָא קָנֵי לָא קַשְׁיָא הָא דַּאֲמַר לֵהּ קְנֵי מֵעַכְשָׁו הָא דְּלָא אֲמַר לֵהּ קְנֵי מֵעַכְשָׁו
בְּעוֹ מִנֵּהּ מֵעֻלָּא יִבֵּם וְאַחַר כָּךְ חִלֵּק מַהוּ לֹא עָשָׂה וְלֹא כְלוּם חִלֵּק וְאַחַר כָּךְ יִבֵּם מַהוּ לֹא עָשָׂה וְלֹא כְלוּם
מַתְקֵף לַהּ רַב שֵׁשֶׁת הַשְׁתָּא יִבֵּם וְאַחַר כָּךְ חִלֵּק לֹא עָשָׂה וְלֹא כְלוּם חִלֵּק וְאַחַר כָּךְ יִבֵּם מִבַּעְיָא שְׁנֵי מַעֲשִׂים הֲווֹ
כִּי אֲתָא רָבִין אָמַר רֵישׁ לָקִישׁ בֵּין יִבֵּם וְאַחַר כָּךְ חִלֵּק בֵּין חִלֵּק וְאַחַר כָּךְ יִבֵּם לֹא עָשָׂה וְלֹא כְלוּם וְהִלְכְתָא לֹא עָשָׂה וְלֹא כְלוּם
וַחֲכָמִים אוֹמְרִים פֵּרוֹת הַמְחֻבָּרִים לַקַּרְקַע שֶׁלּוֹ אַמַּאי וְהָא כׇּל נְכָסָיו אַחְרָאִין וְעַרְבָאִין לִכְתֻבָּתָהּ אָמַר רֵישׁ לָקִישׁ תְּנִי שֶׁלָּהּ
כְּנָסָהּ הֲרֵי הִיא כְּאִשְׁתּוֹ לְמַאי הִלְכְתָא אָמַר רַבִּי יוֹסֵי בְּרַבִּי חֲנִינָא לוֹמַר שֶׁמְּגָרְשָׁה בְּגֵט וּמַחְזִירָהּ מְגָרְשָׁה בְּגֵט פְּשִׁיטָא
מַהוּ דְּתֵימָא וְיִבְּמָהּ אָמַר רַחֲמָנָא וַעֲדַיִן יִבּוּמִין הָרִאשׁוֹנִים עָלֶיהָ לָא תִּסְגֵּי לַהּ בְּגֵט אֶלָּא בַּחֲלִיצָה קָא מַשְׁמַע לַן
מַחְזִירָהּ פְּשִׁיטָא

 *** דף פב: *** 

מַהוּ דְּתֵימָא מִצְוָה דִּרְמָא רַחֲמָנָא עֲלֵהּ עַבְדַּהּ וְהַשְׁתָּא תֵּקוּם עֲלֵהּ בְּאִסּוּר אֵשֶׁת אָח קָא מַשְׁמַע לַן
וְאֵימָא הָכִי נָמֵי אָמַר קְרָא וּלְקָחָהּ לוֹ לְאִשָּׁה כֵּוָן שֶׁלְּקָחָהּ נַעֲשֵׂית כְּאִשְׁתּוֹ
בִּלְבַד שֶׁתְּהֵא כְּתֻבָּתָהּ עַל נִכְסֵי בַּעְלָהּ הָרִאשׁוֹן מַאי טַעְמָא אִשָּׁה הִקְנוּ לוֹ מִן הַשָּׁמַיִם
וְאִי לֵית לַהּ מֵרִאשׁוֹן אִית לַהּ מִשֵּׁנִי כְּדֵי שֶׁלֹּא תְּהֵא קַלָּה בְּעֵינָיו לְהוֹצִיאָהּ
לֹא יֹאמַר לָהּ הֲרֵי כְּתֻבָּתִיךְ מַאי וְכֵן
מַהוּ דְּתֵימָא הָתָם הוּא דְּלָא כְּתַב לָהּ דִּקְנַאי וּדְקָנֵינָא אֲבָל הָכָא דִּכְתַב לַהּ דִּקְנַאי וּדְקָנֵינָא אֵימָא סָמְכָה דַּעְתַּהּ קָא מַשְׁמַע לַן
גֵּרְשָׁהּ אֵין לָהּ אֶלָּא כְּתֻבָּתָהּ גֵּרְשָׁהּ אִין לֹא גֵּרְשָׁהּ לָא קָא מַשְׁמַע לַן כִּדְרַבִּי אַבָּא
הֶחְזִירָה הֲרֵי הִיא כְּכׇל הַנָּשִׁים וְאֵין לָהּ אֶלָּא כְּתֻבָּתָהּ הֶחְזִירָה מַאי קָא מַשְׁמַע לַן תְּנֵינָא הַמְגָרֵשׁ אֶת הָאִשָּׁה וּמַחְזִירָה עַל מְנָת כְּתֻבָּה רִאשׁוֹנָה מַחְזִירָהּ
מַהוּ דְּתֵימָא אִשְׁתּוֹ הוּא דְּאִיהוּ כְּתַב לַהּ כְּתֻבָּה מִנֵּהּ אֲבָל יְבִמְתּוֹ דְּלָא אִיהוּ כְּתַב לַהּ הֵיכָא דְּגָרְשַׁהּ וְאַהְדְּרַהּ אֵימָא כְּתֻבְּתַהּ מִנֵּהּ קָא מַשְׁמַע לַן
אָמַר רַב יְהוּדָה בָּרִאשׁוֹנָה הָיוּ כּוֹתְבִין לִבְתוּלָה מָאתַיִם וּלְאַלְמָנָה מָנֶה וְהָיוּ מַזְקִינִין וְלֹא הָיוּ נוֹשְׂאִין נָשִׁים עַד שֶׁבָּא שִׁמְעוֹן בֶּן שָׁטַח וְתִקֵּן כׇּל נְכָסָיו אַחְרָאִין לִכְתֻבָּתָהּ
תַּנְיָא נָמֵי הָכִי בָּרִאשׁוֹנָה הָיוּ כּוֹתְבִין לִבְתוּלָה מָאתַיִם וּלְאַלְמָנָה מָנֶה וְהָיוּ מַזְקִינִין וְלֹא הָיוּ נוֹשְׂאִין נָשִׁים הִתְקִינוּ שֶׁיִּהְיוּ מַנִּיחִין אוֹתָהּ בְּבֵית אָבִיהָ וַעֲדַיִן כְּשֶׁהוּא כּוֹעֵס עָלֶיהָ אוֹמֵר לָהּ לְכִי אֵצֶל כְּתֻבָּתִיךְ
הִתְקִינוּ שֶׁיִּהְיוּ מַנִּיחִין אוֹתָהּ בְּבֵית חָמִיהָ עֲשִׁירוֹת עוֹשׂוֹת אוֹתָהּ קְלָתוֹת שֶׁל כֶּסֶף וְשֶׁל זָהָב עֲנִיּוֹת הָיוּ עוֹשׂוֹת אוֹתָהּ עָבִיט שֶׁל מֵימֵי רַגְלַיִם
וַעֲדַיִן כְּשֶׁכּוֹעֵס עָלֶיהָ אוֹמֵר לָהּ טְלִי כְּתֻבָּתִיךְ וָצֵאִי עַד שֶׁבָּא שִׁמְעוֹן בֶּן שָׁטַח וְתִקֵּן שֶׁיְּהֵא כּוֹתֵב לָהּ כׇּל נְכָסַי אַחְרָאִין לִכְתֻבָּתִיךְ
הֲדַרַן עֲלָךְ הָאִשָּׁה

 *** דף פג. *** 

מַתְנִי' הַכּוֹתֵב לְאִשְׁתּוֹ דִּין וּדְבָרִים אֵין לִי בִּנְכָסַיִךְ הֲרֵי זֶה אוֹכֵל פֵּרוֹת בְּחַיֶּיהָ וְאִם מֵתָה יוֹרְשָׁהּ אִם כֵּן לָמָּה כָּתַב לָהּ דִּין וּדְבָרִים אֵין לִי בִּנְכָסַיִךְ שֶׁאִם מָכְרָה וְנָתְנָה קַיָּם
כָּתַב לָהּ דִּין וּדְבָרִים אֵין לִי בִּנְכָסַיִךְ וּבְפֵרוֹתֵיהֶן הֲרֵי זֶה אֵינוֹ אוֹכֵל פֵּרוֹת בְּחַיֶּיהָ וְאִם מֵתָה יוֹרְשָׁהּ רַבִּי יְהוּדָה אוֹמֵר לְעוֹלָם אוֹכֵל פֵּרֵי פֵרוֹת עַד שֶׁיִּכְתֹּב לַהּ דִּין וּדְבָרִים אֵין לִי בִּנְכָסַיִךְ וּבְפֵרוֹתֵיהֶן וּבְפֵרֵי פֵרוֹתֵיהֶן עַד עוֹלָם
כְּתַב לַהּ דִּין וּדְבָרִים אֵין לִי בִּנְכָסַיִךְ וּבְפֵרוֹתֵיהֶן וּבְפֵרֵי פֵרוֹתֵיהֶן בְּחַיַּיִךְ וּבְמוֹתֵךְ אֵינוֹ אוֹכֵל פֵּרוֹת בְּחַיֶּיהָ וְאִם מֵתָה אֵינוֹ יוֹרְשָׁהּ רַבָּן שִׁמְעוֹן בֶּן גַּמְלִיאֵל אוֹמֵר אִם מֵתָה יִירָשֶׁנָּה מִפְּנֵי שֶׁמַּתְנֶה עַל מַה שֶּׁכָּתוּב בַּתּוֹרָה וְכׇל הַמַּתְנֶה עַל מַה שֶּׁכָּתוּב בַּתּוֹרָה תְּנָאוֹ בָּטֵל
גְּמָ' תָּנֵי רַבִּי חִיָּא הָאוֹמֵר לְאִשְׁתּוֹ
וְכִי כְּתַב לַהּ הָכִי מַאי הָוֵי וְהָתַנְיָא הָאוֹמֵר לַחֲבֵרוֹ דִּין וּדְבָרִים אֵין לִי עַל שָׂדֶה זוֹ וְאֵין לִי עֵסֶק בָּהּ וְיָדַי מְסֻלָּקֹת הֵימֶנָּה לֹא אָמַר כְּלוּם
אָמְרִי דְּבֵי רַבִּי יַנַּאי בְּכוֹתֵב לָהּ וְעוֹדָהּ אֲרוּסָה כִּדְרַב כָּהֲנָא דְּאָמַר רַב כָּהֲנָא נַחֲלָה הַבָּאָה לְאָדָם מִמָּקוֹם אַחֵר אָדָם מַתְנֶה עָלֶיהָ שֶׁלֹּא יִירָשֶׁנָּה וְכִדְרָבָא דְּאָמַר רָבָא הָאוֹמֵר אִי אֶפְשִׁי בְּתַקָּנַת חֲכָמִים כְּגוֹן זוֹ שׁוֹמְעִין לוֹ
מַאי כְּגוֹן זוֹ כִּדְרַב הוּנָא אָמַר רַב דְּאָמַר רַב הוּנָא אָמַר רַב יְכוֹלָה אִשָּׁה שֶׁתֹּאמַר לְבַעְלָהּ אֵינִי נִזּוֹנֶת וְאֵינִי עוֹשָׂה
אִי הָכִי אֲפִלּוּ נְשׂוּאָה נָמֵי
אָמַר אַבָּיֵי נְשׂוּאָה יָדוֹ כְּיָדָהּ רָבָא אָמַר יָדוֹ עֲדִיפָא מִיָּדָהּ נָפְקָא מִנַּהּ לְשׁוֹמֶרֶת יָבָם
אִבַּעְיָא לְהוּ קָנוּ מִיָּדוֹ מַהוּ אָמַר רַב יוֹסֵף מִדִּין וּדְבָרִים קָנוּ מִיָּדוֹ רַב נַחְמָן אָמַר מִגּוּפָהּ שֶׁל קַרְקַע קָנוּ מִיָּדוֹ אָמַר אַבָּיֵי מִסְתַּבְּרָא מִלְּתָא דְּרַב יוֹסֵף

 *** דף פג: *** 

בְּעוֹרֵר אֲבָל בְּעוֹמֵד מִגּוּפָהּ שֶׁל קַרְקַע קָנוּ מִיָּדוֹ
אָמַר אַמֵּימָר הִלְכְתָא מִגּוּפָהּ שֶׁל קַרְקַע קָנוּ מִיָּדוֹ אֲמַר לֵהּ רַב אָשֵׁי לְאַמֵּימָר בְּעוֹרֵר אוֹ בְּעוֹמֵד לְמַאי נָפְקָא מִנַּהּ לְכִדְרַב יוֹסֵף אֲמַר לֵהּ לָא שְׁמִעַ לִי כְּלוֹמַר לָא סְבִירָא לִי
אִם כֵּן לָמָּה כָּתַב לָהּ וְכוּ' וְתֵימָא לֵהּ מִכׇּל מִלֵּי סַלֵּקְתְּ נַפְשָׁךְ אָמַר אַבָּיֵי יַד בַּעַל הַשְּׁטָר עַל הַתַּחְתּוֹנָה
וְאֵימָא מִפֵּרֵי אָמַר אַבָּיֵי בּוּצִינָא טָב מִקָּרָא
וְאֵימָא מִיְּרֻשָּׁה אָמַר אַבָּיֵי מִיתָה שְׁכִיחָא מְכִירָה לָא שְׁכִיחָא וְכִי מְסַלֵּק אִינִישׁ נַפְשֵׁהּ מִמִּלְּתָא דְּלָא שְׁכִיחָא מִמִּלְּתָא דִּשְׁכִיחָא לָא מְסַלֵּק אִינִישׁ נַפְשֵׁהּ רַב אָשֵׁי אָמַר בִּנְכָסַיִךְ וְלֹא בְּפֵרוֹתֵיהֶן בִּנְכָסַיִךְ וְלֹא לְאַחַר מִיתָה
רַבִּי יְהוּדָה אוֹמֵר לְעוֹלָם הוּא אוֹכֵל פֵּרֵי פֵרוֹת תָּנוּ רַבָּנַן אֵלּוּ הֵן פֵּרוֹת וְאֵלּוּ הֵן פֵּרֵי פֵרוֹת הִכְנִיסָה לוֹ קַרְקַע וְעָשְׂתָה פֵּרוֹת הֲרֵי הֵן פֵּרוֹת מָכַר פֵּרוֹת וְלָקַח מֵהֶן קַרְקַע וְעָשְׂתָה פֵּרוֹת הֲרֵי הֵן פֵּרֵי פֵרוֹת
אִבַּעְיָא לְהוּ לְרַבִּי יְהוּדָה פֵּרֵי פֵרוֹת דַּוְקָא אוֹ דִלְמָא עַד עוֹלָם דַּוְקָא אוֹ דִלְמָא תַּרְוַיְהוּ דַּוְקָא
אִם תִּמְצֵי לוֹמַר פֵּרֵי פֵרוֹת דַּוְקָא עַד עוֹלָם לְמָה לִי הָא קָא מַשְׁמַע לַן כֵּוָן דִּכְתַב לַהּ פֵּרֵי פֵרוֹת כְּמַאן דִּכְתַב לַהּ עַד עוֹלָם דָּמֵי
וְאִם תִּמְצֵי לוֹמַר עַד עוֹלָם דַּוְקָא פֵּרֵי פֵרוֹת לְמָה לִי הָא קָא מַשְׁמַע לַן אַף עַל גַּב דִּכְתַב לַהּ פֵּרֵי פֵרוֹת אִי כְּתַב לַהּ עַד עוֹלָם אִין אִי לָא לָא
וְאִם תִּמְצֵי לוֹמַר תַּרְוַיְהוּ דַּוְקָא תַּרְתֵּי לְמָה לִי צְרִיכָא דְּאִי כְּתַב לַהּ פֵּרֵי פֵרוֹת וְלֹא כְּתַב לָהּ עַד עוֹלָם הֲוָה אָמֵינָא פֵּרֵי פֵרוֹת הוּא דְּלָא אָכֵל אֲבָל פֵּרָא דְּפֵרֵי פֵרוֹת אָכֵל לְהָכִי אִצְטְרִיךְ עַד עוֹלָם וְאִי כְּתַב לַהּ עַד עוֹלָם וְלָא כְּתַב לָהּ פֵּרֵי פֵרוֹת הֲוָה אָמֵינָא לְעוֹלָם אַפֵּרוֹת קָאֵי לְהָכִי אִצְטְרִיךְ פֵּרֵי פֵרוֹת
אִבַּעְיָא לְהוּ כָּתַב לָהּ דִּין וּדְבָרִים אֵין לִי בִּנְכָסַיִךְ וּבְפֵרֵי פֵרוֹת מַהוּ שֶׁיֹּאכַל פֵּרוֹת מִפֵּרֵי פֵרוֹת סַלֵּק נַפְשֵׁהּ מִפֵּרֵי לָא סַלֵּק נַפְשֵׁהּ אוֹ דִלְמָא מִכֹּל מִלֵּי סַלֵּק נַפְשֵׁהּ
פְּשִׁיטָא דְּמִכֹּל מִלֵּי סַלֵּק נַפְשֵׁהּ דְּאִי אָמְרַתְּ מִפֵּרֵי פֵרוֹת סַלֵּק נַפְשֵׁהּ מִפֵּרֵי לָא סַלֵּק נַפְשֵׁהּ כֵּוָן דְּאַכְלִינְהוּ לְפֵרוֹת פֵּרֵי פֵרוֹת מֵהֵיכָא
וְלִיטַעְמָךְ הָא דִּתְנַן רַבִּי יְהוּדָה אוֹמֵר לְעוֹלָם הוּא אוֹכֵל פֵּרֵי פֵרוֹת כּוּ' כֵּיוָן דְּאַכְלִינְהוּ לְפֵירֵי פֵּרֵי פֵרוֹת מֵהֵיכָא אֶלָּא בִּדְשַׁיַּרָא הָכָא נָמֵי בִּדְשַׁיַּר
רַבָּן שִׁמְעוֹן בֶּן גַּמְלִיאֵל אוֹמֵר כּוּ' אָמַר רַב הֲלָכָה כְּרַבָּן שִׁמְעוֹן בֶּן גַּמְלִיאֵל וְלָא מִטַּעְמֵהּ
מַאי הֲלָכָה כְּרַבָּן שִׁמְעוֹן בֶּן גַּמְלִיאֵל וְלָא מִטַּעְמֵהּ אִלֵּימָא הֲלָכָה כְּרַבָּן שִׁמְעוֹן בֶּן גַּמְלִיאֵל דְּאָמַר אִם מֵתָה יִירָשֶׁנָּה וְלָאו מִטַּעְמֵהּ דְּאִלּוּ רַבָּן שִׁמְעוֹן בֶּן גַּמְלִיאֵל סָבַר מַתְנֶה עַל מַה שֶּׁכָּתוּב בַּתּוֹרָה תְּנָאוֹ בָּטֵל וְרַב סָבַר תְּנָאוֹ קַיָּם וְקָסָבַר יְרֻשַּׁת הַבַּעַל דְּרַבָּנַן וַחֲכָמִים עָשׂוּ חִזּוּק לְדִבְרֵיהֶם יוֹתֵר מִשֶּׁל תּוֹרָה

 *** דף פד. *** 

וְסָבַר רַב תְּנָאוֹ קַיָּם וְהָא אִתְּמַר הָאוֹמֵר לַחֲבֵרוֹ עַל מְנָת שֶׁאֵין לְךָ עָלַי אוֹנָאָה רַב אָמַר יֵשׁ לוֹ עָלָיו אוֹנָאָה וּשְׁמוּאֵל אָמַר אֵין לוֹ עָלָיו אוֹנָאָה
אֶלָּא הֲלָכָה כְּרַבָּן שִׁמְעוֹן בֶּן גַּמְלִיאֵל דְּאָמַר הַמַּתְנֶה עַל מַה שֶּׁכָּתוּב בַּתּוֹרָה תְּנָאוֹ בָּטֵל וְלָאו מִטַּעְמֵהּ דְּאִלּוּ רַבָּן שִׁמְעוֹן בֶּן גַּמְלִיאֵל סָבַר מֵתָה יִירָשֶׁנָּה וְרַב סָבַר מֵתָה לֹא יִירָשֶׁנָּה
הַאי מִטַּעְמֵהּ וְלָא כְּהִילְכְתֵהּ הוּא
אֶלָּא הֲלָכָה כְּרַבָּן שִׁמְעוֹן בֶּן גַּמְלִיאֵל דְּאָמַר אִם מֵתָה יִירָשֶׁנָּה וְלָאו מִטַּעְמֵהּ דְּאִלּוּ רַבָּן שִׁמְעוֹן בֶּן גַּמְלִיאֵל סָבַר בִּדְאוֹרָיְתָא תְּנָאוֹ בָּטֵל הָא בִּדְרַבָּנַן תְּנָאוֹ קַיָּם וְרַב סָבַר אֲפִלּוּ בִּדְרַבָּנַן תְּנָאוֹ בָּטֵל
הַאי כְּטַעְמֵהּ וּכְהִילְכְתֵהּ הוּא וְרַב מוֹסִיף הוּא
אֶלָּא הֲלָכָה כְּרַבָּן שִׁמְעוֹן בֶּן גַּמְלִיאֵל דְּאָמַר אִם מֵתָה יִירָשֶׁנָּה וְלָאו מִטַּעְמֵהּ דְּאִלּוּ רַבָּן שִׁמְעוֹן בֶּן גַּמְלִיאֵל סָבַר יְרֻשַּׁת הַבַּעַל דְּאוֹרָיְתָא וְכׇל הַמַּתְנֶה עַל מַה שֶּׁכָּתוּב בַּתּוֹרָה תְּנָאוֹ בָּטֵל וְרַב סָבַר יְרֻשַּׁת הַבַּעַל דְּרַבָּנַן וַחֲכָמִים עָשׂוּ חִזּוּק לְדִבְרֵיהֶם כְּשֶׁל תּוֹרָה
וְרַב סָבַר יְרֻשַּׁת הַבַּעַל דְּרַבָּנַן וְהָתְנַן רַבִּי יוֹחָנָן בֶּן בְּרֹקָא אוֹמֵר הַיּוֹרֵשׁ אֶת אִשְׁתּוֹ יַחְזִיר לִבְנֵי מִשְׁפָּחָה וִינַכֶּה לָהֶן מִן הַדָּמִים
וְהָוֵינַן בַּהּ מַאי קָסָבַר אִי קָסָבַר יְרֻשַּׁת הַבַּעַל דְּאוֹרָיְתָא אַמַּאי יַחְזִיר וְאִי דְּרַבָּנַן דָּמִים מַאי עֲבִידְתַּיְהוּ
וְאָמַר רַב לְעוֹלָם קָסָבַר יְרֻשַּׁת הַבַּעַל דְּאוֹרָיְתָא וּכְגוֹן שֶׁהוֹרִישַׁתּוּ אִשְׁתּוֹ בֵּית הַקְּבָרוֹת מִשּׁוּם פְּגַם מִשְׁפָּחָה אֲמוּר רַבָּנַן לִשְׁקוֹל דְּמֵי וְלַהְדַּר
וּמַאי יְנַכֶּה לָהֶן מִן הַדָּמִים דְּמֵי קֶבֶר אִשְׁתּוֹ כִּדְתַנְיָא הַמּוֹכֵר קִבְרוֹ וְדֶרֶךְ קִבְרוֹ מַעֲמָדוֹ וּמְקוֹם הֶסְפֵּדוֹ בָּאִין בְּנֵי מִשְׁפָּחָה וְקוֹבְרִין אוֹתוֹ בְּעַל כׇּרְחוֹ מִשּׁוּם פְּגַם מִשְׁפָּחָה
רַב לְטַעְמֵהּ דְּרַבִּי יוֹחָנָן בֶּן בְּרֹקָא קָאָמַר וְלֵהּ לָא סְבִירָא לֵהּ
מַתְנִי' מִי שֶׁמֵּת וְהִנִּיחַ אִשָּׁה וּבַעַל חוֹב וְיוֹרְשִׁין וְהָיָה לוֹ פִּקָּדוֹן אוֹ מִלְוָה בְּיַד אֲחֵרִים רַבִּי טַרְפוֹן אוֹמֵר יִנָּתְנוּ לַכּוֹשֵׁל שֶׁבָּהֶן רַבִּי עֲקִיבָא אוֹמֵר אֵין מְרַחֲמִין בַּדִּין אֶלָּא יִנָּתְנוּ לַיּוֹרְשִׁין שֶׁכֻּלָּן צְרִיכִין שְׁבוּעָה וְאֵין הַיּוֹרְשִׁין צְרִיכִין שְׁבוּעָה
הִנִּיחַ פֵּרוֹת תְּלוּשִׁין מִן הַקַּרְקַע כׇּל הַקּוֹדֵם בָּהֶן זָכָה בָּהֶן זָכְתָה אִשָּׁה יוֹתֵר מִכְּתֻבָּתָהּ וּבַעַל חוֹב יוֹתֵר עַל חוֹבוֹ הַמּוֹתָר רַבִּי טַרְפוֹן אוֹמֵר יִנָּתְנוּ לַכּוֹשֵׁל שֶׁבָּהֶן רַבִּי עֲקִיבָא אוֹמֵר אֵין מְרַחֲמִין בַּדִּין אֶלָּא יִנָּתְנוּ לַיּוֹרְשִׁין שֶׁכֻּלָּם צְרִיכִין שְׁבוּעָה וְאֵין הַיּוֹרְשִׁין צְרִיכִין שְׁבוּעָה
גְּמָ' לְמָה לִי לְמִתְנֵי מִלְוָה לָמָּה לִי לְמִתְנֵי פִּקָּדוֹן צְרִיכָא דְּאִי תְּנָא מִלְוָה בְּהָא קָאָמַר רַבִּי טַרְפוֹן מִשּׁוּם דְּמִלְוָה לְהוֹצָאָה נִתְּנָה אֲבָל פִּקָּדוֹן דְּאִיתֵהּ בְּעֵינֵהּ אֵימָא מוֹדֵי לֵהּ לְרַבִּי עֲקִיבָא
וְאִי תְּנָא הָא בְּהָא קָאָמַר רַבִּי עֲקִיבָא אֲבָל בְּהָךְ אֵימָא מוֹדֵי לְרַבִּי טַרְפוֹן צְרִיכָא
מַאי לַכּוֹשֵׁל רַבִּי יוֹסֵי בְּרַבִּי חֲנִינָא אוֹמֵר לַכּוֹשֵׁל שֶׁבִּרְאָיָה רַבִּי יוֹחָנָן אָמַר לִכְתֻבַּת אִשָּׁה מִשּׁוּם חִנָּא
כְּתַנָּאֵי רַבִּי בִּנְיָמִין אוֹמֵר לַכּוֹשֵׁל שֶׁבִּרְאָיָה וְהוּא כָּשֵׁר רַבִּי אֶלְעָזָר אוֹמֵר לִכְתֻבַּת אִשָּׁה מִשּׁוּם חִנָּא
הִנִּיחַ פֵּרוֹת הַתְּלוּשִׁין וְרַבִּי עֲקִיבָא מַאי אִרְיָא מוֹתָר כֻּלְּהוּ נָמֵי דְּיוֹרְשִׁין הָווּ אִין הָכִי נָמֵי וְאַיְּדֵי דְּאָמַר רַבִּי טַרְפוֹן מוֹתָר תְּנָא אִיהוּ נָמֵי מוֹתָר

 *** דף פד: *** 

וְרַבִּי עֲקִיבָא תְּפִיסָה לָא מַהְנְיָא כְּלָל אָמַר רָבָא אָמַר רַב נַחְמָן וְהוּא שֶׁתָּפַס מֵחַיִּים
וּלְרַבִּי טַרְפוֹן דְּמַנְּחִי הֵיכָא רַב וּשְׁמוּאֵל דְּאָמְרִי תַּרְוַיְהוּ וְהוּא שֶׁצְּבוּרִין וּמֻנָּחִין בִּרְשׁוּת הָרַבִּים אֲבָל בְּסִמְטָא לֹא וְרַבִּי יוֹחָנָן וְרֵישׁ לָקִישׁ דְּאָמְרִי תַּרְוַיְהוּ אֲפִלּוּ בְּסִמְטָא
דּוּן דַּיָּנֵי כְּרַבִּי טַרְפוֹן וְאַהְדְּרֵהּ רֵישׁ לָקִישׁ לְעוֹבָדָא מִנַּיְהוּ אֲמַר לֵהּ רַבִּי יוֹחָנָן עָשִׂיתָ כְּשֶׁל תּוֹרָה
לֵימָא בְּהָא קָמִפַּלְגִי דְּמָר סָבַר טָעָה בִּדְבַר מִשְׁנָה חוֹזֵר וּמָר סָבַר טָעָה בִּדְבַר מִשְׁנָה אֵינוֹ חוֹזֵר
לָא דְּכֻלֵּי עָלְמָא טָעָה בִּדְבַר מִשְׁנָה חוֹזֵר וְהָכָא בְּהָא קָמִפַּלְגִי מָר סָבַר הֲלָכָה כְּרַבִּי עֲקִיבָא מֵחֲבֵרוֹ וְלֹא מֵרַבּוֹ וּמָר סָבַר הֲלָכָה אֲפִלּוּ מֵרַבּוֹ
וְאִיבָּעֵית אֵימָא דְּכֻלֵּי עָלְמָא הֲלָכָה כְּרַבִּי עֲקִיבָא מֵחֲבֵרוֹ וְלֹא מֵרַבּוֹ וְהָכָא בְּהָא קָמִפַּלְגִי מָר סָבַר רַבִּי טַרְפוֹן רַבּוֹ הֲוָה וּמָר סָבַר חֲבֵרוֹ הֲוָה
וְאִיבָּעֵית אֵימָא דְּכֻלֵּי עָלְמָא חֲבֵרוֹ הֲוָה וְהָכָא בְּהָא קָמִפַּלְגִי מָר סָבַר הֲלָכָה אִתְּמַר וּמָר סָבַר מַטִּין אִתְּמַר
קָרִיבֵהּ דְּרַבִּי יוֹחָנָן תְּפוּס פָּרָה דְיַתְמֵי מִסִּמְטָא אֲתוֹ לְקַמֵּהּ דְּרַבִּי יוֹחָנָן אֲמַר לְהוּ שַׁפִּיר תְּפַסְתּוּהָ אֲתוֹ לְקַמֵּהּ דְּרַבִּי שִׁמְעוֹן בֶּן לָקִישׁ אָמַר לְהוּ זִילוּ אַהְדּוּר אֲתוֹ לְקַמֵּהּ דְּרַבִּי יוֹחָנָן אֲמַר לְהוּ מָה אֶעֱשֶׂה שֶׁכְּנֶגְדִּי חָלוּק עָלַי
הָהוּא בַּקָּרָא דְיַתְמֵי דְּתָפְסִי תּוֹרָא מִנֵּהּ בַּעַל חוֹב אָמַר מֵחַיִּים תְּפֵסְנָא לֵהּ וּבַקָּרָא אָמַר לְאַחַר מִיתָה תַּפְסֵהּ אֲתוֹ לְקַמֵּהּ דְּרַב נַחְמָן אֲמַר לֵהּ אִית לְךָ סָהֲדֵי דְּתַפְסֵהּ אֲמַר לֵהּ לָאו אֲמַר לֵהּ מִגּוֹ דְּיָכוֹל לְמֵימַר לָקוּחַ הוּא בְּיָדִי יָכוֹל נָמֵי לְמֵימַר מֵחַיִּים תְּפֵסְנָא לֵהּ
וְהָאָמַר רֵישׁ לָקִישׁ הַגּוֹדְרוֹת אֵין לָהֶן חֲזָקָה שָׁאנֵי תּוֹרָא דִּמְסִירָה לְרוֹעֶה
דְּבֵי נְשִׂיאָה תְּפוּס אַמְתָא דְיַתְמֵי מִסִּמְטָא יְתֵב רַבִּי אֲבָהוּ וְרַבִּי חֲנִינָא בַּר פַּפִּי וְרַבִּי יִצְחָק נַפָּחָא וִיתֵב רַבִּי אַבָּא גַּבַּיְהוּ אֲמַר לְהוּ שַׁפִּיר תָּפְסִיתוּהָ אֲמַר לְהוּ רַבִּי אַבָּא מִשּׁוּם דְּבֵי נְשִׂיאָה נִינְהוּ מְחַנְּפִיתוּ לְהוּ וְהָא דּוּן דַּיָּנֵי כְּרַבִּי טַרְפוֹן וְאַהְדְּרֵהּ רֵישׁ לָקִישׁ עוֹבָדָא מִנַּיְהוּ
יֵמַר בַּר חָשׁוּ הֲוָה מַסֵּק בֵּהּ זוּזֵי בְּהָהוּא גַּבְרָא שְׁכֵב וּשְׁבַק אַרְבָּא אֲמַר לֵהּ לִשְׁלוּחֵהּ זִיל תְּפַסָה נִיהֲלִי אֲזַל תַּפְסַהּ פְּגַעוּ בֵּהּ רַב פָּפָּא וְרַב הוּנָא בְּרֵהּ דְּרַב יְהוֹשֻׁעַ אֲמַרוּ לֵהּ אַתְּ תּוֹפֵס לְבַעַל חוֹב בְּמָקוֹם שֶׁחָב לַאֲחֵרִים וְאָמַר רַבִּי יוֹחָנָן הַתּוֹפֵס לְבַעַל חוֹב בְּמָקוֹם שֶׁחָב לַאֲחֵרִים

 *** דף פה. *** 

לֹא קָנָה תַּפְסוּהָ אִינְהוּ רַב פָּפָּא מְמַלַּח מַלּוֹחֵי רַב הוּנָא בְּרֵהּ דְּרַב יְהוֹשֻׁעַ מְמַתַּח לַהּ בְּאַשְׁלָא מָר אָמַר אֲנָא קָנֵנָא לַהּ לְכֻלַּהּ וּמָר אָמַר אֲנָא קָנֵנָא לַהּ לְכֻלַּהּ
פְּגַע בְּהוּ רַב פִּנְחָס בַּר אַמֵּי אֲמַר לְהוּ רַב וּשְׁמוּאֵל דְּאָמְרִי תַּרְוַיְהוּ וְהוּא שֶׁצְּבוּרִין וּמֻנָּחִין בִּרְשׁוּת הָרַבִּים אֲמַר לְהוּ אֲנַן נָמֵי מֵחֲרִיפוּתָא דְנַהֲרָא תְּפֵסְנָא
אֲתוֹ לְקַמֵּהּ דְּרָבָא אֲמַר לְהוּ קָאקֵי חִוָּרֵי מְשַׁלְּחֵי גְּלִימֵי דְאִינָשֵׁי הָכִי אָמַר רַב נַחְמָן וְהוּא שֶׁתְּפָסָהּ מֵחַיִּים
אֲבִימִי בְּרֵהּ דְּרַבִּי אֲבָהוּ הֲווֹ מַסְּקִי בֵּהּ זוּזֵי בֵּי חוֹזָאֵי שַׁדְּרִנְהוּ בְּיַד חָמָא בְּרֵהּ דְּרַבָּה בַּר אֲבָהוּ אֲזַל פַּרְעִינְהוּ אֲמַר לְהוּ הַבוּ לִי שְׁטָרָא אֲמַרוּ לֵהּ סִטְרָאֵי נִינְהוּ
אֲתָא לְקַמֵּהּ דְּרַבִּי אֲבָהוּ אֲמַר לֵהּ אִית לְךָ סָהֲדֵי דִּפְרַעְתִּינְהוּ אֲמַר לֵהּ לָא אֲמַר לֵהּ מִגּוֹ דִּיכוֹלִין לוֹמַר לֹא הָיוּ דְבָרִים מֵעוֹלָם יְכוֹלִין נָמֵי לְמֵימַר סִטְרָאֵי נִינְהוּ
לְעִנְיַן שַׁלּוֹמֵי שָׁלִיחַ מַאי אָמַר רַב אָשֵׁי חָזֵינַן אִי אֲמַר לֵהּ שְׁקוֹל שְׁטָרָא וְהַב זוּזֵי מְשַׁלֵּם הַב זוּזֵי וּשְׁקוֹל שְׁטָרָא לָא מְשַׁלֵּם
וְלָא הִיא בֵּין כָּךְ וּבֵין כָּךְ מְשַׁלֵּם דְּאָמַר לֵהּ לְתַקּוֹנֵי שַׁדַּרְתָּךָ וְלָא לְעַוּוֹתֵי
הָהִיא אִתְּתָא דַּהֲווֹ מִפַּקְדִי גַּבַּהּ מְלוּגָא דִשְׁטָרֵי אֲתוֹ יוֹרְשִׁים קָא תָּבְעִי לֵהּ מִנַּהּ אֲמַרָה לְהוּ מֵחַיִּים תְּפֵסְנָא לְהוּ אֲתַאי לְקַמֵּהּ דְּרַב נַחְמָן אֲמַר לַהּ אִית לִיךְ סָהֲדֵי דְּתַבְעוּהָ מִנִּיךְ מֵחַיִּים וְלָא יְהַבְתְּ נִהֲלֵהּ אָמְרָה לֵהּ לָא אִם כֵּן הָוֵי תְּפִיסָה דִּלְאַחַר מִיתָה וּתְפִיסָה דִּלְאַחַר מִיתָה לֹא כְּלוּם הִיא
הָהִיא אִתְּתָא דְּאִחַיַּבָא שְׁבוּעָה בֵּי דִינָא דְּרָבָא אֲמַרָה לֵהּ בַּת רַב חִסְדָּא יָדְעָנָא בָּהּ דַּחֲשׁוּדָה אַשְּׁבוּעָה אַפְכַהּ רָבָא לִשְׁבוּעָה אַשֶּׁכְּנֶגְדָּהּ
זִמְנִין הָווּ יָתְבִי קַמֵּהּ רַב פָּפָּא וְרַב אַדָּא בַּר מַתְנָא אַיְתוֹ הָהוּא שְׁטָרָא גַּבֵּהּ אֲמַר לֵהּ רַב פָּפָּא יָדַעְנָא בֵּהּ דִּשְׁטָרָא פְּרִיעָא הוּא אֲמַר לֵהּ אִכָּא אִינִישׁ אַחֲרִינָא בַּהֲדֵהּ דְּמָר אֲמַר לֵהּ לָא אֲמַר לֵהּ אַף עַל גַּב דְּאִכָּא מָר עֵד אֶחָד לָאו כְּלוּם הוּא
אֲמַר לֵהּ רַב אַדָּא בַּר מַתְנָא וְלֹא יְהֵא רַב פָּפָּא כְּבַת רַב חִסְדָּא בַּת רַב חִסְדָּא קִים לִי בְּגַוַּהּ מָר לָא קִים לִי בְּגַוֵּהּ
אָמַר רַב פָּפָּא הַשְׁתָּא דְּאָמַר מָר קִים לִי בְּגַוֵּהּ מִלְּתָא הִיא כְּגוֹן אַבָּא מָר בְּרִי דְּקִים לִי בְּגַוֵּהּ קָרַעְנָא שְׁטָרָא אַפֻּמֵּהּ
קָרַעְנָא סָלְקָא דַּעְתָּךְ אֶלָּא מַרַעְנָא שְׁטָרָא אַפֻּמֵּהּ
הָהִיא אִתְּתָא דְּאִחַיַּבָא שְׁבוּעָה בֵּי דִינָא דְּרַב בִּיבִי בַּר אַבָּיֵי אֲמַר לְהוּ הַהוּא בַּעַל דִּין תֵּיתֵי וְתִשְׁתְּבַע בְּמָתָא אֶפְשָׁר דְּמִכַּסְפָא וּמוֹדְיָא אֲמַרָה לְהוּ כְּתֻבוּ לִי זַכְוָתָא דְּכִי מִשְׁתְּבַעְנָא יָהֲבִי לִי אֲמַר לְהוּ רַב בִּיבִי בַּר אַבָּיֵי כִּתְבוּ לַהּ
אָמַר רַב פַּפֵּי מִשּׁוּם דְּאָתֵיתוּ מִמּוּלָאֵי אָמְרִיתוּ מִלֵּי מֻלְיָתָא
הָא אָמַר רָבָא הַאי אַשַּׁרְתָּא דְּדַיָּנֵי דְּמִכַּתְבָא מִקַּמֵּי דְּנַחְווֹ סָהֲדֵי אַחֲתִימוּת יְדַיְהוּ פְּסוּלָה אַלְמָא מִחְזֵי כְּשִׁקְרָא הָכִי נָמֵי מִחְזֵי כְּשִׁקְרָא
וְלֵיתַהּ מִדְּרַב נַחְמָן דְּאָמַר רַב נַחְמָן אוֹמֵר הָיָה רַבִּי מֵאִיר אֲפִלּוּ מְצָאוֹ בְּאַשְׁפָּה וַחֲתָמוֹ וּנְתָנוֹ לָהּ כָּשֵׁר וַאֲפִלּוּ רַבָּנַן לָא פְּלִיגִי עֲלֵהּ דְּרַבִּי מֵאִיר אֶלָּא בְּגִטֵּי נָשִׁים דְּבָעֵינַן כְּתִיבָה לִשְׁמָהּ אֲבָל בִּשְׁאָר שְׁטָרוֹת מוֹדוּ לֵהּ
דְּאָמַר רַב אַסִּי אָמַר רַבִּי יוֹחָנָן שְׁטָר שֶׁלָּוָה בּוֹ וּפְרָעוֹ אֵינוֹ חוֹזֵר וְלֹוֶה בּוֹ שֶׁכְּבָר נִמְחַל שִׁעְבּוּדוֹ טַעְמָא דְּנִמְחַל שִׁעְבּוּדוֹ אֲבָל לְמִחְזֵי

 *** דף פה: *** 

כְּשִׁקְרָא לָא חָיְשִׁינַן
הָהוּא גַּבְרָא דְּאַפְקֵד שַׁב מַרְגָּנְיָתָא דְּצַיְרִי בִּסְדִינָא בֵּי רַבִּי מְיָאשָׁא בַּר בְּרֵהּ דְּרַבִּי יְהוֹשֻׁעַ בֶּן לֵוִי שְׁכֵב רַבִּי מְיָאשָׁא וְלָא פַּקֵּד אֲתוֹ לְקַמֵּהּ דְּרַבִּי אַמֵּי אֲמַר לְהוּ חֲדָא דְּיָדַעְנָא בֵּהּ בְּרַבִּי מְיָאשָׁא בַּר בְּרֵהּ דְּרַבִּי יְהוֹשֻׁעַ בֶּן לֵוִי דְּלָא אֲמִיד וְעוֹד הָא קָא יָהֵב סִימָנָא
וְלָא אֲמַרַן אֶלָּא דְּלָא רְגִיל דְּעָיֵל וְנָפֵק לְהָתָם אֲבָל רָגִיל דְּעָיֵל וְנָפֵק לְהָתָם אֵימָא אִינִישׁ אַחֲרִינָא אַפְקֵד וְאִיהוּ מִחְזָא חֲזָא
הָהוּא גַּבְרָא דְּאַפְקֵד כָּסָא דְכַסְפָּא בֵּי חָסָא שָׁכֵב חָסָא וְלָא פַּקֵּד אֲתוֹ לְקַמֵּהּ דְּרַב נַחְמָן אֲמַר לְהוּ יָדַעְנָא בֵּהּ בְּחָסָא דְּלָא אֲמִיד וְעוֹד הָא קָא יָהֵב סִימָנָא וְלָא אֲמַרַן אֶלָּא דְּלָא רְגִיל דְּעָיֵל וְנָפֵק לְהָתָם אֲבָל רְגִיל דְּעָיֵל וְנָפֵק לְהָתָם אֵמַר אִינִישׁ אַחֲרִינָא אַפְקֵד וְאִיהוּ מִחְזָא חֲזָא
הָהוּא דְּאַפְקֵד מְטַכְסָא בֵּי רַב דִּימִי אֲחוּהּ דְּרַב סָפְרָא שָׁכֵב רַב דִּימִי וְלָא פַּקֵּד אֲתָא לְקַמֵּהּ דְּרַבִּי אַבָּא אֲמַר לְהוּ חֲדָא דְּיָדַעְנָא בֵּהּ בְּרַב דִּימִי דְּלָא אֲמִיד וְעוֹד הָא קָא יָהֵב סִימָנָא וְלָא אֲמַרַן אֶלָּא דְּלָא רְגִיל דְּעָיֵל וְנָפֵק לְהָתָם אֲבָל רְגִיל דְּעָיֵל וְנָפֵק לְהָתָם אֵימָא אִינִישׁ אַחֲרִינָא אַפְקֵד וְאִיהוּ מִחְזָא חֲזָא
הָהוּא דַּאֲמַר לְהוּ נִכְסַי לְטוֹבִיָּה שָׁכֵב אֲתָא טוֹבִיָּה אָמַר רַבִּי יוֹחָנָן הֲרֵי בָּא טוֹבִיָּה
אֲמַר טוֹבִיָּה וַאֲתָא רַב טוֹבִיָּה לְטוֹבִיָּה אֲמַר לְרַב טוֹבִיָּה לָא אֲמַר וְאִי אִינִישׁ דְּגִיס בֵּהּ הָא גִּיס בֵּהּ אֲתוֹ שְׁנֵי טוֹבִיָּה שָׁכֵן וְתַלְמִיד חָכָם תַּלְמִיד חָכָם קוֹדֵם קָרוֹב וְתַלְמִיד חָכָם תַּלְמִיד חָכָם קוֹדֵם
אִבַּעְיָא לְהוּ שָׁכֵן וְקָרוֹב מַאי תָּא שְׁמַע טוֹב שָׁכֵן קָרוֹב מֵאָח רָחוֹק שְׁנֵיהֶם קְרוֹבִים וּשְׁנֵיהֶם שְׁכֵנִים וּשְׁנֵיהֶם חֲכָמִים שׁוּדָא דְּדַיָּנֵי
אֲמַר לֵהּ רָבָא לִבְרֵהּ דְּרַב חִיָּא בַּר אָבִין תָּא אֵימָא לָךְ מִלְּתָא מְעַלַּיְתָא דַּהֲוָה אָמַר אֲבוּךְ הָא דְּאָמַר שְׁמוּאֵל הַמּוֹכֵר שְׁטַר חוֹב לַחֲבֵרוֹ וְחָזַר וּמְחָלוֹ מָחוּל וַאֲפִלּוּ יוֹרֵשׁ מוֹחֵל מוֹדֶה שְׁמוּאֵל בְּמַכְנֶסֶת שְׁטַר חוֹב לְבַעְלָהּ וְחָזְרָה וּמְחָלַתּוּ שֶׁאֵינוֹ מָחוּל מִפְּנֵי שֶׁיָּדוֹ כְּיָדָהּ
קָרִבְתֵּהּ דְּרַב נַחְמָן זַבֵּנְתַּהּ לִכְתֻבְּתַהּ בְּטוֹבַת הֲנָאָה אִגָּרַשָׁה וּשְׁכִיבָה אֲתוֹ קָא תָבְעִי לַהּ לִבְרַתַּהּ אֲמַר לְהוּ רַב נַחְמָן לֵיכָּא דְּלַסְּבַהּ (לָהּ) עֵצָה

 *** דף פו. *** 

תֵּיזִיל וְתַחֲלַהּ לִכְתֻבְּתַהּ דְּאִמַּהּ לְגַבֵּי אֲבוּהּ וְתֵירְתַהּ מִנֵּהּ שְׁמַעָה אֲזַלָה אַחֵלְתַּהּ
אֲמַר רַב נַחְמָן עָשִׂינוּ עַצְמֵנוּ כְּעוֹרְכֵי הַדַּיָּנִין מֵעִקָּרָא מַאי סְבַר וּלְבַסּוֹף מַאי סְבַר מֵעִקָּרָא סְבַר וּמִבְּשָׂרְךָ לֹא תִתְעַלָּם וּלְבַסּוֹף סָבַר אָדָם חָשׁוּב שָׁאנֵי
גּוּפָא אָמַר שְׁמוּאֵל הַמּוֹכֵר שְׁטַר חוֹב לַחֲבֵרוֹ וְחָזַר וּמְחָלוֹ מָחוּל וַאֲפִלּוּ יוֹרֵשׁ מוֹחֵל אָמַר רַב הוּנָא בְּרֵהּ דְּרַב יְהוֹשֻׁעַ וְאִי פִּקֵּחַ הוּא מְקַרְקֵשׁ לֵהּ זוּזֵי וְכָתֵב לֵהּ שְׁטָרָא בִּשְׁמֵהּ
אָמַר אַמֵּימָר מַאן דְּדָאֵן דִּינָא דִגְרָמֵי מַגְבֵּי בֵּהּ דְּמֵי שְׁטָרָא מְעַלְּיָא מַאן דְּלָא דָּאֵין דִּינָא דְגַרְמֵי מַגְבֵּי בֵּהּ דְּמֵי נְיָרָא בְּעָלְמָא
הֲוָה עוֹבָדָא וְכַפְיֵהּ רַפְרָם לְרַב אָשֵׁי וְאַגְבִּי בֵּהּ כִּי כְשׁוּרָא לְצַלְמֵי
אָמַר אַמֵּימָר מִשְּׁמֵהּ דְּרַב חָמָא הַאי מַאן דְּאִכָּא עֲלֵהּ כְּתֻבַּת אִשָּׁה וּבַעַל חוֹב וְאִית לֵהּ אַרְעָא וְאִית לֵהּ זוּזֵי לְבַעַל חוֹב מְסַלְּקִינַן לֵהּ בְּזוּזֵי לְאִשָּׁה מְסַלְּקִינַן לַהּ בְּאַרְעָא הַאי כִּי דִינֵהּ וְהַאי כִּי דִינֵהּ
וְאִי לָא אִכָּא אֶלָּא חַד אַרְעָא וְלָא חַזְיָא אֶלָּא לְחַד לְבַעַל חוֹב יָהֲבִינַן לֵהּ לְאִשָּׁה לָא יָהֲבִינַן לַהּ מַאי טַעְמָא יוֹתֵר מִמַּה שֶּׁהָאִישׁ רוֹצֶה לִשָּׂא אִשָּׁה רוֹצָה לְהִנָּשֵׂא
אֲמַר לֵהּ רַב פָּפָּא לְרַב חָמָא וַדַּאי דְּאָמְרִיתוּ מִשְּׁמֵהּ דְּרָבָא הַאי מַאן דְּמַסְּקִי בֵּהּ זוּזֵי וְאִית לֵהּ אַרְעָא וַאֲתָא בַּעַל חוֹב וְקָא תָבַע מִנֵּהּ וְאָמַר לֵהּ זִיל שְׁקוֹל מֵאַרְעָא אָמְרִינַן לֵהּ זִיל זַבֵּן אַתְּ וְאַיְתִי הַב לֵהּ אֲמַר לֵהּ לָא
אֵימָא לִי גּוּפָא דְעוֹבָדָא הֵיכִי הֲוָה אֲמַר לֵהּ תּוֹלֶה מְעוֹתָיו בְּגוֹי הֲוָה הוּא עָשָׂה שֶׁלֹּא כַּהֹגֶן לְפִיכָךְ עָשׂוּ בּוֹ שֶׁלֹּא כַּהֹגֶן
אֲמַר לֵהּ רַב כָּהֲנָא לְרַב פָּפָּא לְדִידָךְ דְּאָמְרַתְּ פְּרִיעַת בַּעַל חוֹב מִצְוָה אָמַר לָא נִיחָא לִי דְּאֶעְבֵּד מִצְוָה מַאי אֲמַר לֵהּ תְּנֵינָא בַּמֶּה דְּבָרִים אֲמוּרִים בְּמִצְוַת לֹא תַעֲשֶׂה אֲבָל בְּמִצְוַת עֲשֵׂה כְּגוֹן שֶׁאוֹמְרִין לוֹ עֲשֵׂה סֻכָּה וְאֵינוֹ עוֹשֶׂה לוּלָב וְאֵינוֹ עוֹשֶׂה

 *** דף פו: *** 

מַכִּין אוֹתוֹ עַד שֶׁתֵּצֵא נַפְשׁוֹ
בְּעָא מִנֵּהּ רָמֵי בַּר חָמָא מֵרַב חִסְדָּא הֲרֵי זֶה גִּטֵּךְ וְלֹא תִּתְגָּרְשִׁי בּוֹ אֶלָּא לְאַחַר שְׁלֹשִׁים יוֹם וְהָלְכָה וְהִנִּיחַתּוּ בְּצִדֵּי רְשׁוּת הָרַבִּים מַהוּ
אֲמַר לֵהּ אֵינָהּ מְגֹרֶשֶׁת מִדְּרַב וּשְׁמוּאֵל דְּרַב וּשְׁמוּאֵל דְּאָמְרִי תַּרְוַיְהוּ וְהוּא שֶׁצְּבוּרִין וּמֻנָּחִין בִּרְשׁוּת הָרַבִּים וְצִדֵּי רְשׁוּת הָרַבִּים כִּרְשׁוּת הָרַבִּים דָּמוּ
אַדְּרַבָּה מְגֹרֶשֶׁת מִדְּרַב נַחְמָן דְּאָמַר רַב נַחְמָן אָמַר רַבָּה בַּר אֲבוּהּ הָאוֹמֵר לַחֲבֵרוֹ מְשֹׁךְ פָּרָה זוֹ וְלֹא תִּהְיֶה קְנוּיָה לָךְ עַד לְאַחַר שְׁלֹשִׁים יוֹם קָנָה וַאֲפִלּוּ עוֹמֶדֶת בַּאֲגַם מַאי לָאו הַיְנוּ אֲגַם וְהַיְנוּ צִדֵּי רְשׁוּת הָרַבִּים לָא אֲגַם לְחוּד וְצִדֵּי רְשׁוּת הָרַבִּים לְחוּד
אִכָּא דְאָמְרִי אֲמַר לֵהּ מְגֹרֶשֶׁת מִדְּרַב נַחְמָן וְצִדֵּי רְשׁוּת הָרַבִּים כַּאֲגַם דָּמֵי אַדְּרַבָּה אֵינָהּ מְגֹרֶשֶׁת מִדְּרַב וּשְׁמוּאֵל מַאי לָאו הַיְנוּ רְשׁוּת הָרַבִּים וְהַיְנוּ צִדֵּי רְשׁוּת הָרַבִּים לָא רְשׁוּת הָרַבִּים לְחוֹד וְצִדֵּי רְשׁוּת הָרַבִּים לְחוֹד
מַתְנִי' הַמּוֹשִׁיב אֶת אִשְׁתּוֹ חֶנְוָנִית אוֹ שֶׁמִּנָּהּ אַפּוֹטְרוֹפְּיָא הֲרֵי זֶה מַשְׁבִּיעָהּ כׇּל זְמַן שֶׁיִּרְצֶה רַבִּי אֱלִיעֶזֶר אוֹמֵר אֲפִלּוּ עַל פִּלְכָּהּ וְעַל עִסָּתָהּ
גְּמָ' אִבַּעְיָא לְהוּ רַבִּי אֱלִיעֶזֶר עַל יְדֵי גִלְגּוּל קָאָמַר אוֹ לְכַתְּחִלָּה קָאָמַר
תָּא שְׁמַע אָמְרוּ לוֹ לְרַבִּי אֱלִיעֶזֶר אֵין אָדָם דָּר עִם נָחָשׁ בִּכְפִיפָה אִי אָמְרַתְּ בִּשְׁלָמָא לְכַתְּחִלָּה שַׁפִּיר אֶלָּא אִי אָמְרַתְּ עַל יְדֵי גִלְגּוּל מַאי נָפְקָא לַהּ מִנַּהּ
דְּאָמְרָה לֵהּ כֵּוָן דְּקָדָיְקַתְּ בָּתְרַאי כֻּלֵּי הַאי לָא מָצְיָנָא דְּאֵדוּר בַּהֲדָךְ
תָּא שְׁמַע הֲרֵי שֶׁלֹּא פָּטַר אֶת אִשְׁתּוֹ מִן הַנֶּדֶר וּמִן הַשְּׁבוּעָה וְהוֹשִׁיבָהּ חֶנְוָנִית אוֹ שֶׁמִּינָהּ אַפּוֹטְרוֹפְּיָא הֲרֵי זֶה מַשְׁבִּיעָהּ כׇּל זְמַן שֶׁיִּרְצֶה לֹא הוֹשִׁיבָהּ חֶנְוָנִית וְלֹא מִנָּהּ אַפּוֹטְרוֹפְּיָא אֵינוֹ יָכוֹל לְהַשְׁבִּיעָהּ
רַבִּי אֱלִיעֶזֶר אוֹמֵר אַף עַל פִּי שֶׁלֹּא הוֹשִׁיבָהּ חֶנְוָנִית וְלֹא מִנָּהּ אַפּוֹטְרוֹפְּיָא הֲרֵי זֶה מַשְׁבִּיעָהּ כׇּל זְמַן שֶׁיִּרְצֶה שֶׁאֵין לְךָ אִשָּׁה שֶׁלֹּא נַעֲשֵׂית אַפּוֹטְרוֹפְּיָא שָׁעָה אַחַת בְּחַיֵּי בַּעְלָהּ עַל פִּלְכָּהּ וְעַל עִסָּתָהּ אָמְרוּ לוֹ אֵין אָדָם דָּר עִם נָחָשׁ בִּכְפִיפָה שְׁמַע מִנָּהּ לְכַתְּחִלָּה שְׁמַע מִנָּהּ
מַתְנִי' כָּתַב לָהּ נֶדֶר וּשְׁבוּעָה אֵין לִי עָלַיִךְ אֵין יָכוֹל לְהַשְׁבִּיעָהּ אֲבָל מַשְׁבִּיעַ הוּא אֶת יוֹרְשֶׁיהָ וְאֶת הַבָּאִים בִּרְשׁוּתָהּ
נֶדֶר וּשְׁבוּעָה אֵין לִי עָלַיִךְ וְעַל יוֹרְשַׁיִךְ וְעַל הַבָּאִים בְּרִשּׁוּתֶיךָ אֵינוֹ יָכוֹל לְהַשְׁבִּיעָהּ לֹא הִיא וְלֹא יוֹרְשֶׁיהָ וְלֹא אֶת הַבָּאִים בִּרְשׁוּתָהּ אֲבָל יוֹרְשָׁיו מַשְׁבִּיעִין אוֹתָהּ וְאֶת יוֹרְשֶׁיהָ וְאֶת הַבָּאִים בִּרְשׁוּתָהּ
נֶדֶר וּשְׁבוּעָה אֵין לִי וְלֹא לְיוֹרְשַׁי וְלֹא לַבָּאִים בִּרְשׁוּתִי עָלַיִךְ וְעַל יוֹרְשַׁיִךְ וְעַל הַבָּאִים בִּרְשׁוּתִיךְ אֵינוֹ יָכוֹל לְהַשְׁבִּיעָהּ לֹא הוּא וְלֹא יוֹרְשָׁיו וְלֹא הַבָּאִים בִּרְשׁוּתוֹ לֹא אוֹתָהּ וְלֹא יוֹרְשֶׁיהָ וְלֹא הַבָּאִים בִּרְשׁוּתָהּ
הָלְכָה מִקֶּבֶר בַּעְלָהּ לְבֵית אָבִיהָ אוֹ שֶׁחָזְרָה לְבֵית חָמִיהָ וְלֹא נַעֲשֵׂית אַפּוֹטְרוֹפְּיָא אֵין הַיּוֹרְשִׁין מַשְׁבִּיעִין אוֹתָהּ וְאִם נַעֲשֵׂית אַפּוֹטְרוֹפְּיָא הַיּוֹרְשִׁין מַשְׁבִּיעִין אוֹתָהּ עַל הֶעָתִיד לָבֹא וְאֵין מַשְׁבִּיעִין אוֹתָהּ עַל מַה שֶּׁעָבַר
גְּמָ' שְׁבוּעָה מַאי עֲבִידְתֵּהּ אָמַר רַב יְהוּדָה אָמַר רַב

 *** דף פז. *** 

עַל אַפּוֹטְרוֹפְּיָא שֶׁנַּעֲשֵׂית בְּחַיֵּי בַעְלָהּ רַב נַחְמָן אָמַר רַבָּה בַּר אֲבוּהּ עַל הַפּוֹגֶמֶת כְּתֻבָּתָהּ
אֲזַל רַב מָרְדֳּכַי אַמְרַהּ לִשְׁמַעְתָּא קַמֵּהּ דְּרַב אָשֵׁי בִּשְׁלָמָא לְמַאן דְּאָמַר עַל הַפּוֹגֶמֶת כְּתֻבָּתָהּ דְּמַסְּקָא אַדַּעְתַּהּ דִּלְמָא מִצְטָרְכִי לִי זוּזֵי וְשָׁקֵלְנָא מִכְּתֻבְּתַאי וְאָמְרָה לֵהּ כְּתוֹב לִי דְּלָא מַשְׁבְּעַתְּ לִי אֶלָּא לְמַאן דְּאָמַר עַל אַפּוֹטְרוֹפְּיָא שֶׁנַּעֲשֵׂית בְּחַיֵּי בַעְלָהּ אִיהִי מִי הֲוָת יָדְעָה דְּמוֹתֵב לַהּ אַפּוֹטְרוֹפְּיָא דְּאָמְרָה לֵהּ כְּתוֹב לִי דְּלָא מַשְׁבְּעַתְּ לִי
אֲמַר לֵהּ אַתּוּן אַהָא מַתְנִיתוּ לַהּ אֲנַן אַהָא מַתְנֵינַן לַהּ הָלְכָה מִקֶּבֶר בַּעְלָהּ לְבֵית אָבִיהָ אוֹ שֶׁחָזְרָה לְבֵית חָמִיהָ וְלֹא נַעֲשֵׂית אַפּוֹטְרוֹפְּיָא אֵין הַיּוֹרְשִׁין מַשְׁבִּיעִין אוֹתָהּ וְאִם נַעֲשֵׂית אַפּוֹטְרוֹפְּיָא יוֹרְשִׁין מַשְׁבִּיעִין אוֹתָהּ עַל הֶעָתִיד לָבֹא וְאֵין מַשְׁבִּיעִין אוֹתָהּ עַל שֶׁעָבַר
שֶׁעָבַר מַאי עֲבִידְתֵּהּ אָמַר רַב יְהוּדָה אָמַר רַב עַל אַפּוֹטְרוֹפְּיָא שֶׁנַּעֲשֵׂית בְּחַיֵּי הַבַּעַל
אֲבָל בֵּין מִיתָה לִקְבוּרָה מַשְׁבְּעִינַן לַהּ וְרַב מַתְנָא אָמַר אֲפִלּוּ בֵּין מִיתָה לִקְבוּרָה לָא מַשְׁבְּעִינַן לַהּ דְּאָמְרִי נְהַרְדָּעֵי לִכְרָגָא וְלִמְזוֹנֵי וְלִקְבוּרָה מְזַבְּנִינַן בְּלָא אַכְרָזְתָּא
אָמַר רַבָּה אָמַר רַבִּי חִיָּא דְּלָא נֶדֶר וּדְלָא שְׁבוּעָה הוּא אֵינוֹ יָכוֹל לְהַשְׁבִּיעָהּ אֲבָל יוֹרְשִׁין מַשְׁבִּיעִין אוֹתָהּ נְקִי נֶדֶר נְקִי שְׁבוּעָה בֵּין הוּא וּבֵין יוֹרְשִׁין אֵין מַשְׁבִּיעִין אוֹתָהּ הָכִי קָאָמַר לַהּ מְנַקְּיַתְּ מִשְּׁבוּעֲתָא
וְרַב יוֹסֵף אָמַר רַבִּי חִיָּא דְּלָא נֶדֶר וּדְלָא שְׁבוּעָה הוּא אֵינוֹ יָכוֹל לְהַשְׁבִּיעָהּ אֲבָל יוֹרְשִׁין מַשְׁבִּיעִין אוֹתָהּ נְקִי נֶדֶר נְקִי שְׁבוּעָה בֵּין הוּא וּבֵין יוֹרְשִׁין מַשְׁבִּיעִין אוֹתָהּ הָכִי קָאָמַר לַהּ נַקַּי נַפְשִׁךְ בִּשְׁבוּעֲתָא
שְׁלַח רַבִּי זַכַּאי לְמָר עֻקְבָא בֵּין דְּלָא שְׁבוּעָה בֵּין דִּנְקִי שְׁבוּעָה בֵּין דְּלָא נֶדֶר וּבֵין דִּנְקִי נֶדֶר בְּנִכְסַי הוּא אֵינוֹ יָכוֹל לְהַשְׁבִּיעָהּ אֲבָל יוֹרְשִׁין מַשְׁבִּיעִין אוֹתָהּ מִנִּכְסַיָּא אִלֵּין בֵּין הוּא וּבֵין יוֹרְשָׁיו אֵין מַשְׁבִּיעִין אוֹתָהּ
אָמַר רַב נַחְמָן אָמַר שְׁמוּאֵל מִשּׁוּם אַבָּא שָׁאוּל בֶּן אִמָּא מִרְיָם בֵּין דְּלָא שְׁבוּעָה בֵּין דִּנְקִי שְׁבוּעָה בֵּין דְּלָא נֶדֶר וּבֵין דִּנְקִי נֶדֶר בֵּין מִנִּכְסַי וּבֵין מִנִּכְסַיָּא אִלֵּין בֵּין הוּא וּבֵין יוֹרְשָׁיו אֵין מַשְׁבִּיעִין אוֹתָהּ אֲבָל מָה אֶעֱשֶׂה שֶׁהֲרֵי אָמְרוּ חֲכָמִים הַבָּא לִפָּרַע מִנִּכְסֵי יְתוֹמִים לֹא יִפָּרַע אֶלָּא בִּשְׁבוּעָה
וְאִכָּא דְּאָמְרִי לַהּ מַתְנִיתָא אַבָּא שָׁאוּל בֶּן אִמָּא מִרְיָם אָמַר בֵּין דְּלָא שְׁבוּעָה בֵּין דִּנְקִי שְׁבוּעָה בֵּין דְּלָא נֶדֶר וּבֵין נְקִי נֶדֶר בֵּין מִנִּכְסֵי וּבֵין מִנִּכְסַיָּא אִלֵּין בֵּין הוּא וּבֵין יוֹרְשָׁיו אֵין מַשְׁבִּיעִין אוֹתָהּ אֲבָל מָה אֶעֱשֶׂה שֶׁהֲרֵי אָמְרוּ חֲכָמִים הַבָּא לִפָּרַע מִנִּכְסֵי יְתוֹמִים לֹא יִפָּרַע אֶלָּא בִּשְׁבוּעָה אָמַר רַב נַחְמָן אָמַר שְׁמוּאֵל הֲלָכָה כְּבֶן אִמָּא מִרְיָם
מַתְנִי' הַפּוֹגֶמֶת כְּתֻבָּתָהּ לֹא תִּפָּרַע אֶלָּא בִּשְׁבוּעָה עֵד אֶחָד מְעִידָהּ שֶׁהִיא פְּרוּעָה לֹא תִּפָּרַע אֶלָּא בִּשְׁבוּעָה מִנִּכְסֵי יְתוֹמִים וּמִנְּכָסִים מְשֻׁעְבָּדִים וְשֶׁלֹּא בְּפָנָיו לֹא תִּפָּרַע אֶלָּא בִּשְׁבוּעָה
הַפּוֹגֶמֶת כְּתֻבָּתָהּ כֵּיצַד הָיְתָה כְּתֻבָּתָהּ אֶלֶף זוּז וְאָמַר לָהּ הִתְקַבַּלְתְּ כְּתֻבָּתִיךְ וְהִיא אוֹמֶרֶת לֹא הִתְקַבַּלְתִּי אֶלָּא מָנֶה לֹא תִּפָּרַע אֶלָּא בִּשְׁבוּעָה
עֵד אֶחָד מְעִידָהּ שֶׁהִיא פְּרוּעָה כֵּיצַד הָיְתָה כְּתֻבָּתָהּ אֶלֶף זוּז וְאָמַר לָהּ הִתְקַבַּלְתְּ כְּתֻבָּתִיךְ וְהִיא אוֹמֶרֶת לֹא הִתְקַבַּלְתִּי וְעֵד אֶחָד מְעִידָהּ שֶׁהִיא פְּרוּעָה לֹא תִּפָּרַע אֶלָּא בִּשְׁבוּעָה
מִנְּכָסִים מְשֻׁעְבָּדִים כֵּיצַד מָכַר נְכָסָיו לַאֲחֵרִים וְהִיא נִפְרַעַת מִן הַלָּקוֹחוֹת לֹא תִּפָּרַע אֶלָּא בִּשְׁבוּעָה
מִנִּכְסֵי יְתוֹמִים כֵּיצַד מֵת וְהִנִּיחַ נְכָסָיו לִיתוֹמִים וְהִיא נִפְרַעַת מִן הַיְּתוֹמִים לֹא תִּפָּרַע אֶלָּא בִּשְׁבוּעָה
וְשֶׁלֹּא בְּפָנָיו כֵּיצַד הָלַךְ לוֹ לִמְדִינַת הַיָּם וְהִיא נִפְרַעַת שֶׁלֹּא בְּפָנָיו אֵינָהּ נִפְרַעַת אֶלָּא בִּשְׁבוּעָה

 *** דף פז: *** 

רַבִּי שִׁמְעוֹן אוֹמֵר כׇּל זְמַן שֶׁהִיא תּוֹבַעַת כְּתֻבָּתָהּ הַיּוֹרְשִׁין מַשְׁבִּיעִין אוֹתָהּ וְאִם אֵינָהּ תּוֹבַעַת כְּתֻבָּתָהּ אֵין הַיּוֹרְשִׁין מַשְׁבִּיעִין אוֹתָהּ
גְּמָ' סָבַר רָמֵי בַּר חָמָא לְמֵימַר שְׁבוּעָה דְּאוֹרָיְתָא דְּקָא טָעֵן מָאתַיִם וְקָא מוֹדֵה לֵהּ בְּמֵאָה הָוְיָא לֵהּ הוֹדָאָה בְּמִקְצָת הַטַּעֲנָה וְכׇל הַמּוֹדֶה בְּמִקְצָת הַטַּעֲנָה יִשָּׁבַע
אָמַר רָבָא שְׁתֵּי תְשׁוּבוֹת בַּדָּבָר חֲדָא דְּכׇל הַנִּשְׁבָּעִין שֶׁבַּתּוֹרָה נִשְׁבָּעִין וְלֹא מְשַׁלְּמִין וְהִיא נִשְׁבַּעַת וְנוֹטֶלֶת וְעוֹד אֵין נִשְׁבָּעִין עַל כְּפִירַת שִׁעְבּוּד קַרְקָעוֹת
אֶלָּא אָמַר רָבָא מִדְּרַבָּנַן דְּפָרַע דָּיֵק דְּמִפְּרַע לָא דָּיֵק וּרְמוֹ רַבָּנַן שְׁבוּעָה עֲלַהּ כִּי הֵיכִי דְּתִדּוֹק
אִבַּעְיָא לְהוּ פּוֹגֶמֶת כְּתֻבָּתָהּ בְּעֵדִים מַהוּ אִם אִיתָא דְּפָרְעָה בְּעֵדִים הֲוָה פָּרַע לַהּ אוֹ דִלְמָא אִתְרְמוֹיֵי אִתְרְמִי לֵהּ
תָּא שְׁמַע כׇּל הַנִּשְׁבָּעִין שֶׁבַּתּוֹרָה נִשְׁבָּעִין וְלֹא מְשַׁלְּמִין וְאֵלּוּ נִשְׁבָּעִין וְנוֹטְלִין הַשָּׂכִיר וְהַנִּגְזָל וְהַנֶּחְבָּל וְשֶׁכְּנֶגְדּוֹ חָשׁוּד עַל הַשְּׁבוּעָה וְחֶנְוָנִי עַל פִּנְקָסוֹ וְהַפּוֹגֵם שְׁטָרוֹ שֶׁלֹּא בְּעֵדִים שֶׁלֹּא בְּעֵדִים אִין בְּעֵדִים לָא
לָא מִבַּעְיָא קָאָמַר לָא מִבַּעְיָא בְּעֵדִים דְּוַדַּאי צְרִיכָה שְׁבוּעָה אֲבָל שֶׁלֹּא בְּעֵדִים אֵימָא תֶּהְוֵי כְּמֵשִׁיב אֲבֵדָה וְתִשְׁקוֹל בְּלֹא שְׁבוּעָה קָא מַשְׁמַע לַן
אִבַּעְיָא לְהוּ הַפּוֹגֶמֶת כְּתֻבָּתָהּ פָּחוֹת פָּחוֹת מִשָּׁוֶה פְּרוּטָה מַהוּ מִי אָמְרִינַן כֵּוָן דְּקָא דָיְקָא כֻּלֵּי הַאי קֻשְׁטָא קָא אַמְרַהּ אוֹ דִלְמָא אִעָרוֹמֵי קָא מִעָרְמָא תֵּקוּ
אִבַּעְיָא לְהוּ פּוֹחֶתֶת כְּתֻבָּתָהּ מַהוּ מִי אָמְרִינַן הַיְנוּ פּוֹגֶמֶת אוֹ דִלְמָא פּוֹגֶמֶת מוֹדְיָא בְּמִקְצָת הָא לָא קָא מוֹדְיָא בְּמִקְצָת
תָּא שְׁמַע פּוֹחֶתֶת תִּפָּרַע שֶׁלֹּא בִּשְׁבוּעָה כֵּיצַד הָיְתָה כְּתֻבָּתָהּ אֶלֶף זוּז וְאָמַר לָהּ הִתְקַבַּלְתְּ כְּתֻבָּתִיךְ וְהִיא אוֹמֶרֶת לֹא הִתְקַבַּלְתִּי וְאֵינָהּ אֶלָּא מָנֶה נִפְרַעַת שֶׁלֹּא בִּשְׁבוּעָה
בְּמַאי גָּבְיָא בְּהַאי שְׁטָרָא הַאי שְׁטָרָא חַסְפָּא בְּעָלְמָא הוּא אָמַר רָבָא בְּרֵהּ דְּרַבָּה בְּאוֹמֶרֶת אֲמָנָה הָיְתָה לִי בֵּינִי לְבֵינוֹ
עֵד אֶחָד מְעִידָהּ שֶׁהִיא פְּרוּעָה סְבַר רָמֵי בַּר חָמָא לְמֵימַר שְׁבוּעָה דְּאוֹרָיְתָא דִּכְתִיב לֹא יָקוּם עֵד אֶחָד בְּאִישׁ לְכׇל עָוֹן וּלְכׇל חַטָּאת לְכׇל עָוֹן וּלְכׇל חַטָּאת הוּא דְּאֵינוֹ קָם אֲבָל קָם הוּא לִשְׁבוּעָה וְאָמַר מָר כׇּל מָקוֹם שֶׁהַשְּׁנַיִם מְחַיְּבִין אוֹתוֹ מָמוֹן אֶחָד מְחַיְּבוֹ שְׁבוּעָה
אָמַר רָבָא שְׁתֵּי תְּשׁוּבוֹת בַּדָּבָר חֲדָא דְּכׇל הַנִּשְׁבָּעִין שֶׁבַּתּוֹרָה נִשְׁבָּעִין וְלֹא מְשַׁלְּמִין וְהִיא נִשְׁבַּעַת וְנוֹטֶלֶת וְעוֹד אֵין נִשְׁבָּעִין עַל כְּפִירַת שִׁעְבּוּד קַרְקָעוֹת
אֶלָּא אָמַר רָבָא מִדְּרַבָּנַן כְּדֵי לְהָפִיס דַּעְתּוֹ שֶׁל בַּעַל
אָמַר רַב פָּפָּא

 *** דף פח. *** 

אִי פִּקֵּחַ הוּא מַיְתֵי לַהּ לִידֵי שְׁבוּעָה דְּאוֹרָיְתָא יָהֵב לַהּ כְּתֻבְּתַהּ בְּאַפֵּי חַד סָהֲדָא וְסָמֵךְ סָהֲדָא קַמָּא אַסָּהֲדָא בָּתְרָא וּמוֹקֵם לְהוּ לְהָנָךְ קַמָּאֵי בְּמִלְוָה
מַתְקֵף לַהּ רַב שִׁישָׁא בְּרֵהּ דְּרַב אִידִי הֵיאַךְ סָמֵךְ סָהֲדָא קַמָּא אַסָּהֲדָא בָּתְרָא אֶלָּא אָמַר רַב שִׁישָׁא בְּרֵהּ דְּרַב אִידִי יָהֵב לַהּ כְּתֻבְּתַהּ בְּאַפֵּי סָהֲדָא קַמָּא וְסָהֲדָא בָּתְרָא וּמוֹקֵם לְה[וּ] לְהָנָךְ קַמָּאֵי בְּהַלְוָאָה
מַתְקֵף לַהּ רַב אָשֵׁי אַכַּתִּי יְכוֹלָה לְמֵימַר שְׁתֵּי כְּתֻבּוֹת הֲוַאי אֶלָּא אָמַר רַב אָשֵׁי הוּא דְּמוֹדַע לְהוּ
מִנְּכָסִים מְשֻׁעְבָּדִים תְּנַן הָתָם וְכֵן הַיְּתוֹמִים לֹא יִפָּרְעוּ אֶלָּא בִּשְׁבוּעָה
מִמַּאן אִילֵימָא מִלֹּוֶה הַשְׁתָּא אֲבִיהֶן שָׁקֵל בְּלָא שְׁבוּעָה וְאִינְהוּ בִּשְׁבוּעָה אֶלָּא הָכִי קָאָמַר וְכֵן הַיְּתוֹמִים מִן הַיְּתוֹמִים לֹא יִפָּרְעוּ אֶלָּא בִּשְׁבוּעָה
אָמַר רַב זְרִיקָא אָמַר רַב יְהוּדָה לֹא שָׁנוּ אֶלָּא שֶׁאָמְרוּ יְתוֹמִים אָמַר לָנוּ אַבָּא לָוִיתִי וּפָרַעְתִּי אֲבָל אָמְרוּ אָמַר לָנוּ אַבָּא לֹא לָוִיתִי אַף בִּשְׁבוּעָה לֹא יִפָּרְעוּ
מַתְקֵף לַהּ רָבָא אַדְּרַבָּה כׇּל הָאוֹמֵר לֹא לָוִיתִי כְּאוֹמֵר לֹא פָּרַעְתִּי דָּמֵי
אֶלָּא אִי אִתְּמַר הָכִי אִתְּמַר אָמַר רַב זְרִיקָא אָמַר רַב יְהוּדָה לֹא שָׁנוּ אֶלָּא שֶׁאָמְרוּ יְתוֹמִים אָמַר לָנוּ אַבָּא לָוִיתִי וּפָרַעְתִּי אֲבָל אָמְרוּ אָמַר לָנוּ אַבָּא לֹא לָוִיתִי נִפְרָעִין שֶׁלֹּא בִּשְׁבוּעָה שֶׁכׇּל הָאוֹמֵר לֹא לָוִיתִי כְּאוֹמֵר לֹא פָּרַעְתִּי דָּמֵי
וְנִפְרַעַת שֶׁלֹּא בְּפָנָיו לֹא תִּפָּרַע אֶלָּא בִּשְׁבוּעָה אָמַר רַב אַחָא שַׂר הַבִּירָה מַעֲשֶׂה בָּא לִפְנֵי רַבִּי יִצְחָק בְּאַנְטוֹכְיָא וְאָמַר לֹא שָׁנוּ אֶלָּא לִכְתֻבַּת אִשָּׁה מִשּׁוּם חִנָּא אֲבָל בַּעַל חוֹב לָא
וְרָבָא אָמַר רַב נַחְמָן אֲפִלּוּ בַּעַל חוֹב שֶׁלֹּא יְהֵא כׇּל אֶחָד וְאֶחָד נוֹטֵל מְעוֹתָיו שֶׁל חֲבֵרוֹ וְהוֹלֵךְ וְיוֹשֵׁב בִּמְדִינַת הַיָּם וְאַתָּה נוֹעֵל דֶּלֶת בִּפְנֵי לוֹוִין
רַבִּי שִׁמְעוֹן אוֹמֵר כׇּל זְמַן שֶׁתּוֹבַעַת כְּתֻבָּתָהּ וְכוּ' רַבִּי שִׁמְעוֹן אַהֵיָא אָמַר רַבִּי יִרְמְיָה אַהָא וְנִפְרַעַת שֶׁלֹּא בְּפָנָיו לָא תִּפָּרַע אֶלָּא בִּשְׁבוּעָה לָא שְׁנָא לִמְזוֹנֵי וְלָא שְׁנָא לִכְתֻבָּה וַאֲתָא רַבִּי שִׁמְעוֹן לְמֵימַר כׇּל זְמַן שֶׁתּוֹבַעַת כְּתֻבָּתָהּ יוֹרְשֶׁיהָ מַשְׁבִּיעִין אוֹתָהּ

 *** דף פח: *** 

אֵינָהּ תּוֹבַעַת כְּתֻבָּתָהּ אֵין יוֹרְשִׁין מַשְׁבִּיעִין אוֹתָהּ וְקָמִפַּלְגִי בִּפְלֻגְתָּא דְּחָנָן וּבְנֵי כֹּהֲנִים גְּדוֹלִים דִּתְנַן מִי שֶׁהָלַךְ לִמְדִינַת הַיָּם וְאִשְׁתּוֹ תּוֹבַעַת מְזוֹנוֹת חָנָן אוֹמֵר תִּשָּׁבַע בַּסּוֹף וְלֹא תִּשָּׁבַע בַּתְּחִלָּה
נֶחְלְקוּ עָלָיו בְּנֵי כֹּהֲנִים גְּדוֹלִים וְאָמְרוּ תִּשָּׁבַע בַּתְּחִלָּה וּבַסּוֹף רַבִּי שִׁמְעוֹן כְּחָנָן רַבָּנַן כִּבְנֵי כֹּהֲנִים גְּדוֹלִים
מַתְקֵף לַהּ רַב שֵׁשֶׁת הַאי יוֹרְשִׁין מַשְׁבִּיעִין אוֹתָהּ בֵּית דִּין מַשְׁבִּיעִין אוֹתָהּ מִבְּעֵי לֵהּ
אֶלָּא אָמַר רַב שֵׁשֶׁת אַהָא הָלְכָה מִקֶּבֶר בַּעְלָהּ לְבֵית אָבִיהָ אוֹ שֶׁחָזְרָה לְבֵית חָמִיהָ וְלֹא נַעֲשֵׂית אַפּוֹטְרוֹפְּיָא אֵין הַיּוֹרְשִׁים מַשְׁבִּיעִין אוֹתָהּ וְאִם נַעֲשֵׂית אַפּוֹטְרוֹפְּיָא יוֹרְשִׁין מַשְׁבִּיעִין אוֹתָהּ עַל הֶעָתִיד לָבֹא וְאֵין מַשְׁבִּיעִין אוֹתָהּ עַל מַה שֶּׁעָבַר וַאֲתָא רַבִּי שִׁמְעוֹן לְמֵימַר כׇּל זְמַן שֶׁתּוֹבַעַת כְּתֻבָּתָהּ יוֹרְשִׁין מַשְׁבִּיעִין אוֹתָהּ אֵינָהּ תּוֹבַעַת כְּתֻבָּתָהּ אֵין הַיּוֹרְשִׁין מַשְׁבִּיעִין אוֹתָהּ
וְקָמִפַּלְגִי בִּפְלֻגְתָּא דְּאַבָּא שָׁאוּל וְרַבָּנַן דִּתְנַן אַפּוֹטְרוֹפּוֹס שֶׁמִּנָּהוּ אֲבִי יְתוֹמִים יִשָּׁבַע מִנּוּהוּ בֵּית דִּין לֹא יִשָּׁבַע אַבָּא שָׁאוּל אוֹמֵר חִלּוּף הַדְּבָרִים מִנּוּהוּ בֵּית דִּין יִשָּׁבַע מִנָּהוּ אֲבִי יְתוֹמִים לֹא יִשָּׁבַע
רַבִּי שִׁמְעוֹן כְּאַבָּא שָׁאוּל וְרַבָּנַן כְּרַבָּנַן
מַתְקֵף לַהּ אַבָּיֵי הַאי כׇּל זְמַן שֶׁתּוֹבַעַת כְּתֻבָּתָהּ אִם תּוֹבַעַת מִבְּעֵי לֵהּ
אֶלָּא אָמַר אַבָּיֵי אַהָא כָּתַב לָהּ נֶדֶר וּשְׁבוּעָה אֵין לִי עָלַיִךְ אֵינוֹ יָכוֹל לְהַשְׁבִּיעָהּ כּוּ' נֶדֶר וּשְׁבוּעָה אֵין לִי וְלֹא לְיוֹרְשַׁי וְלֹא לַבָּאִים בִּרְשׁוּתִי עָלַיִךְ וְעַל יוֹרְשַׁיִךְ וְעַל הַבָּאִין בִּרְשׁוּתִךְ אֵין יָכוֹל לְהַשְׁבִּיעָהּ לֹא הוּא וְלֹא יוֹרְשָׁיו וְלֹא הַבָּאִין בִּרְשׁוּתוֹ לֹא הִיא וְלֹא יוֹרְשֶׁיהָ וְלֹא הַבָּאִין בִּרְשׁוּתָהּ וַאֲתָא רַבִּי שִׁמְעוֹן לְמֵימַר כׇּל זְמַן שֶׁתּוֹבַעַת כְּתֻבָּתָהּ יוֹרְשִׁין מַשְׁבִּיעִין אוֹתָהּ
וְקָמִפַּלְגִי בִּפְלֻגְתָּא דְּאַבָּא שָׁאוּל בֶּן אִמָּא מִרְיָם וְרַבָּנַן רַבִּי שִׁמְעוֹן כְּאַבָּא שָׁאוּל וְרַבָּנַן כְּרַבָּנַן
מַתְקֵף לַהּ רַב פָּפָּא הָתִינַח כׇּל זְמַן שֶׁתּוֹבַעַת כְּתֻבָּתָהּ אֵינָהּ תּוֹבַעַת כְּתֻבָּתָהּ מַאי אִכָּא לְמֵימַר
אֶלָּא אָמַר רַב פָּפָּא לְאַפּוֹקֵי מִדְּרַבִּי אֱלִיעֶזֶר וּמַחְלֻקְתּוֹ
מַתְנִי' הוֹצִיאָה גֵּט וְאֵין עִמּוֹ כְּתֻבָּה

 *** דף פט. *** 

גּוֹבָה כְּתֻבָּתָהּ
כְּתֻבָּה וְאֵין עִמָּהּ גֵּט הִיא אוֹמֶרֶת אָבַד גִּטִּי וְהוּא אוֹמֵר אָבַד שׁוֹבָרִי וְכֵן בַּעַל חוֹב שֶׁהוֹצִיא שְׁטַר חוֹב וְאֵין עִמּוֹ פְּרוֹזְבּוּל הֲרֵי אֵלּוּ לֹא יִפָּרְעוּ
רַבָּן שִׁמְעוֹן בֶּן גַּמְלִיאֵל אוֹמֵר מִן הַסַּכָּנָה וְאֵילָךְ אִשָּׁה גּוֹבָה כְּתֻבָּתָהּ שֶׁלֹּא בְּגֵט וּבַעַל חוֹב גּוֹבֶה שֶׁלֹּא בִּפְרוֹזְבּוּל
גּמ' שְׁמַע מִנַּהּ כּוֹתְבִין שׁוֹבָר דְּאִי אֵין כּוֹתְבִין שׁוֹבָר לֵחוּשׁ דִּלְמָא מַפְּקָא לַהּ לִכְתֻבְּתַהּ וְגָבְיָא בַּהּ
אָמַר רַב בִּמְקוֹם שֶׁאֵין כּוֹתְבִין כְּתֻבָּה עָסְקִינַן וּשְׁמוּאֵל אָמַר אַף בְּמָקוֹם שֶׁכּוֹתְבִין כְּתֻבָּה
וְלִשְׁמוּאֵל כּוֹתְבִין שׁוֹבָר אָמַר רַב עָנָן לְדִידִי מִפָּרְשָׁא לִי מִנֵּהּ דְּמָר שְׁמוּאֵל בִּמְקוֹם שֶׁאֵין כּוֹתְבִין וְאָמַר כָּתַבְתִּי עָלָיו לְהָבִיא רְאָיָה בִּמְקוֹם שֶׁכּוֹתְבִין וְאָמְרָה לֹא כָּתַב לִי עָלֶיהָ לְהָבִיא רְאָיָה
וְאַף רַב הֲדַר בֵּהּ דְּאָמַר רַב בֵּין בִּמְקוֹם שֶׁכּוֹתְבִין בֵּין בִּמְקוֹם שֶׁאֵין כּוֹתְבִין גֵּט גּוֹבָה עִקָּר כְּתֻבָּה גּוֹבָה תּוֹסֶפֶת וְכׇל הָרוֹצֶה לְהָשִׁיב יָבֹא וְיָשִׁיב
תְּנַן כְּתֻבָּה וְאֵין עִמָּהּ גֵּט הִיא אוֹמֶרֶת אָבַד גִּטִּי וְהוּא אוֹמֵר אָבַד שׁוֹבָרִי וְכֵן בַּעַל חוֹב שֶׁהוֹצִיא שְׁטַר חוֹב וְאֵין עִמּוֹ פְּרוֹזְבּוּל הֲרֵי אֵלּוּ לֹא יִפָּרְעוּ
בִּשְׁלָמָא לִשְׁמוּאֵל מוֹקֵי לַהּ בִּמְקוֹם שֶׁאֵין כּוֹתְבִין וְאָמַר כָּתַבְתִּי דְּאָמְרִינַן לֵהּ אַיְתִי רְאָיָה וְאִי לָא מַיְתֵי רְאָיָה אָמְרִינַן לֵהּ זִיל פַּרְעֵהּ
אֶלָּא לְרַב נְהִי דְּעִקָּר לָא גָּבְיָא תּוֹסֶפֶת מִיהָא תִּגְבֵּי
אָמַר רַב יוֹסֵף הָכָא בְּמַאי עָסְקִינַן כְּשֶׁאֵין שָׁם עֵדֵי גֵרוּשִׁין מִגּוֹ דְּיָכוֹל לְמֵימַר לֹא גֵּרַשְׁתִּיהָ

 *** דף פט: *** 

יָכוֹל לְמֵימַר גֵּרַשְׁתִּיהָ וְנָתַתִּי לָהּ כְּתֻבָּתָהּ
הָא מִדְּקָתָנֵי סֵיפָא רַבָּן שִׁמְעוֹן בֶּן גַּמְלִיאֵל אוֹמֵר מִן הַסַּכָּנָה וְאֵילָךְ אִשָּׁה גּוֹבָה כְּתֻבָּתָהּ שֶׁלֹּא בְּגֵט וּבַעַל חוֹב שֶׁלֹּא בִּפְרוֹזְבּוּל בִּדְאִיכָּא עֵדֵי גֵרוּשִׁין עָסְקִינַן דְּאִי לֵיכָּא עֵדֵי גֵרוּשִׁין בְּמַאי גָּבְיָא
אֶלָּא כֻּלָּהּ רַבָּן שִׁמְעוֹן בֶּן גַּמְלִיאֵל הִיא וְחַסּוֹרֵי מִחַסְּרָא וְהָכִי קָתָנֵי הֲרֵי אֵלּוּ לֹא יִפָּרְעוּ בַּמֶּה דְּבָרִים אֲמוּרִים כְּשֶׁאֵין שָׁם עֵדֵי גֵרוּשִׁין אֲבָל יֵשׁ שָׁם עֵדֵי גֵרוּשִׁין גָּבְיָא תּוֹסֶפֶת וְעִקָּר אִי מַפְּקָא גִּטָּא גָּבְיָא וְאִי לָא מַפְּקָא גִּטָּא לָא גָּבְיָא
וּמִן הַסַּכָּנָה וְאֵילָךְ אַף עַל גַּב דְּלָא מַפְּקָא גִּטָּא גָּבְיָא שֶׁרַבָּן שִׁמְעוֹן בֶּן גַּמְלִיאֵל אוֹמֵר מִסַּכָּנָה וְאֵילָךְ אִשָּׁה גּוֹבָה כְּתֻבָּתָהּ שֶׁלֹּא בְּגֵט וּבַעַל חוֹב שֶׁלֹּא בִּפְרוֹזְבּוּל
אָמְרִי לֵהּ רַב כָּהֲנָא וְרַב אַסִּי לְרַב לְדִידָךְ דְּאָמְרַתְּ גֵּט גּוֹבָה עִקָּר אַלְמָנָה מִן הַנִּשּׂוּאִין בְּמַאי גָּבְיָא בְּעֵדֵי מִיתָה וְלֵחוּשׁ דִּלְמָא גֵּרְשָׁהּ וּמַפְּקָא לְגִטָּא וְגָבְיָא בֵּהּ בְּיוֹשֶׁבֶת תַּחַת בַּעְלָהּ
וְדִלְמָא סָמוּךְ לְמִיתָה גֵּרְשָׁהּ אִיהוּ הוּא דְּאַפְסֵד אַנַּפְשֵׁהּ
אַלְמָנָה מִן הָאֵרוּסִין בְּמַאי גָּבְיָא בְּעֵדֵי מִיתָה וְלֵחוּשׁ דִּלְמָא גֵּרְשָׁהּ וּמַפְּקָא גִּטָּא וְגָבְיָא
אֶלָּא בִּמְקוֹם דְּלָא אֶפְשָׁר כָּתְבִינַן שׁוֹבָר דְּאִי לָא תֵּימָא הָכִי עֵדֵי מִיתָה גּוּפַיְהוּ נֵחוּשׁ דִּלְמָא מַפְּקָא עֵדֵי מִיתָה בְּהַאי בֵּי דִינָא וְגָבְיָא וַהֲדַר מַפְּקָא בְּבֵי דִינָא אַחֲרִינָא וְגָבְיָא אֶלָּא וַדַּאי בִּמְקוֹם דְּלָא אֶפְשָׁר כָּתְבִינַן שׁוֹבָר
אֲמַר לֵהּ מָר קַשִּׁישָׁא בְּרֵהּ דְּרַב חִסְדָּא לְרַב אָשֵׁי אַלְמָנָה מִן הָאֵרוּסִין מְנָלַן דְּאִית לַהּ כְּתֻבָּה אִלֵּימָא מֵהָא נִתְאַרְמְלָה אוֹ נִתְגָּרְשָׁה בֵּין מִן הָאֵרוּסִין בֵּין מִן הַנִּשּׂוּאִין גּוֹבָה אֶת הַכֹּל דִּלְמָא דִּכְתַב לַהּ
וְכִי תֵּימָא אִי כְּתַב לַהּ מַאי לְמֵימְרָא לְאַפּוֹקֵי מִדְּרַבִּי אֶלְעָזָר בֶּן עֲזַרְיָה דְּאָמַר שֶׁלֹּא כָּתַב לָהּ אֶלָּא עַל מְנָת שֶׁהוּא כּוֹנְסָהּ
דַּיְקָא נָמֵי דְּקָתָנֵי גּוֹבָה אֶת הַכֹּל אִי אָמְרַתְּ בִּשְׁלָמָא דְּכָתַב לָהּ מִשּׁוּם הָכִי גּוֹבָה אֶת הַכֹּל אֶלָּא אִי אָמְרַתְּ דְּלָא כְּתַב לַהּ מַאי גּוֹבָה אֶת הַכֹּל מָנֶה מָאתַיִם הוּא דְּאִית לָהּ
וְאֶלָּא מִדְּתָנֵי רַב חִיָּא בַּר אָבִין אִשְׁתּוֹ אֲרוּסָה לֹא אוֹנֵן וְלֹא מִטַּמֵּא לָהּ וְכֵן הִיא לֹא אוֹנֶנֶת וְלֹא מִטַּמְּאָה לוֹ מֵתָה אֵינוֹ יוֹרְשָׁהּ מֵת הוּא גּוֹבָה כְּתֻבָּתָהּ
דִּלְמָא דִּכְתַב לַהּ וְכִי תֵּימָא אִי כְּתַב לַהּ מַאי לְמֵימְרָא מֵתָה אֵינוֹ יוֹרְשָׁהּ אִצְטְרִיכָא לֵהּ
אֲמַר לֵהּ רַב נַחְמָן לְרַב הוּנָא לְרַב דְּאָמַר גֵּט גּוֹבָה עִקָּר לֵחוּשׁ דִּלְמָא מַפְּקָא גִּטָּא בְּהַאי בֵּי דִינָא וְגָבְיָא וְהָדְרָא מַפְּקָא בְּבֵי דִינָא אַחֲרִינָא וְגָבְיָא וְכִי תֵּימָא דְּקָרְעִינַן לֵהּ אָמְרָה בָּעֵינָא לְאִנְּסוֹבֵי בֵּהּ
דְּקָרְעִינַן לֵהּ וְכָתְבִינַן אַגַּבֵּהּ גִּטָּא דְּנַן קְרַעְנוֹהִי לָאו מִשּׁוּם דְּגִטָּא פָּסוּל הוּא אֶלָּא דְּלָא תִּהְדַּר וְתִגְבֵּי בֵּהּ זִמְנָא אַחֲרִינָא
מַתְנִי' שְׁנֵי גִטִּין וּשְׁתֵּי כְתֻבּוֹת גּוֹבָה שְׁתֵּי כְתֻבּוֹת
שְׁתֵּי כְתֻבּוֹת וְגֵט אֶחָד אוֹ כְּתֻבָּה וּשְׁנֵי גִטִּין אוֹ כְּתֻבָּה וְגֵט וּמִיתָה אֵינָהּ גּוֹבָה אֶלָּא כְּתֻבָּה אַחַת שֶׁהַמְגָרֵשׁ אֶת אִשְׁתּוֹ וְהֶחְזִירָהּ עַל מְנָת כְּתֻבָּה הָרִאשׁוֹנָה מַחְזִירָהּ
גְּמָ' אִי בָּעֲיָא בְּהַאי גָּבְיָא אִי בָּעֲיָא בְּהַאי גָּבְיָא
לֵימָא תֶּהְוֵי תְּיוּבְתָּא דְּרַב נַחְמָן אָמַר שְׁמוּאֵל דְּאָמַר רַב נַחְמָן אָמַר שְׁמוּאֵל שְׁנֵי שְׁטָרוֹת הַיּוֹצְאִין בָּזֶה אַחַר זֶה בִּטֵּל שֵׁנִי אֶת הָרִאשׁוֹן
לָאו אִתְּמַר עֲלַהּ אָמַר רַב פָּפָּא וּמוֹדֵה רַב נַחְמָן דְּאִי אוֹסֵף בֵּהּ דִּקְלָא לְתוֹסֶפֶת כַּתְבֵהּ הָכָא נָמֵי בִּדְאוֹסֵף לַהּ
תָּנוּ רַבָּנַן הוֹצִיאָה גֵּט וּכְתֻבָּה וּמִיתָה

 *** דף צ. *** 

אִם גֵּט קוֹדֵם לַכְּתֻבָּה גּוֹבָה שְׁתֵּי כְּתֻבּוֹת כְּתֻבָּה קוֹדֶמֶת לַגֵּט אֵינָהּ גּוֹבָה אֶלָּא כְּתֻבָּה אַחַת שֶׁהַמְּגָרֵשׁ אֶת אִשְׁתּוֹ וְהֶחְזִירָהּ עַל מְנָת כְּתֻבָּה הָרִאשׁוֹנָה הֶחְזִירָהּ
מַתְנִי' קָטָן שֶׁהִשִּׂיאוֹ אָבִיו כְּתֻבָּתָהּ קַיֶּמֶת שֶׁעַל מְנָת כֵּן קִיְּמָהּ גֵּר שֶׁנִּתְגַּיְּרָה אִשְׁתּוֹ עִמּוֹ כְּתֻבָּתָהּ קַיֶּמֶת שֶׁעַל מְנָת כֵּן קִיְּמָהּ
גְּמָ' אָמַר רַב הוּנָא לֹא שָׁנוּ אֶלָּא מָנֶה מָאתַיִם אֲבָל תּוֹסֶפֶת אֵין לָהּ וְרַב יְהוּדָה אָמַר אֲפִלּוּ תּוֹסֶפֶת יֵשׁ לָהּ
מֵיתִיבִי חִדְּשׁוּ נוֹטֶלֶת מַה שֶּׁחִדְּשׁוּ חִדְּשׁוּ אִין לֹא חִדְּשׁוּ לָא
אֵימָא אַף מַה שֶּׁחִדְּשׁוּ וְהָא לָא תָּנֵי הָכִי חִדְּשׁוּ נוֹטֶלֶת מַה שֶּׁחִדְּשׁוּ לֹא חִדְּשׁוּ בְּתוּלָה גּוֹבָה מָאתַיִם וְאַלְמָנָה מָנֶה תְּיוּבְתָּא דְרַב יְהוּדָה
רַב יְהוּדָה מַתְנִיתִין אַטְעֵיתֵהּ הוּא סָבַר כְּתֻבָּתָהּ קַיֶּמֶת אַכֻּלַּהּ מִלְּתָא קָאֵי וְלָא הִיא אַעִקַּר כְּתֻבָּה קָאֵי
הֲדַרַן עֲלָךְ הַכּוֹתֵב לְאִשְׁתּוֹ
מַתְנִי' מִי שֶׁהָיָה נָשׂוּי שְׁתֵּי נָשִׁים וָמֵת הָרִאשׁוֹנָה קוֹדֶמֶת לַשְּׁנִיָּה וְיוֹרְשֵׁי הָרִאשׁוֹנָה קוֹדְמִין לְיוֹרְשֵׁי שְׁנִיָּה
נָשָׂא אֶת הָרִאשׁוֹנָה וָמֵתָה נָשָׂא שְׁנִיָּה וּמֵת הוּא שְׁנִיָּה וְיוֹרְשֶׁיהָ קוֹדְמִין לְיוֹרְשֵׁי הָרִאשׁוֹנָה
גְּמָ' מִדְּקָתָנֵי הָרִאשׁוֹנָה קוֹדֶמֶת לַשְּׁנִיָּה וְלָא קָתָנֵי הָרִאשׁוֹנָה יֵשׁ לָהּ וְהַשְּׁנִיָּה אֵין לָהּ מִכְּלָל דְּאִי קָדְמָה שְׁנִיָּה וְתָפְסָה לָא מַפְּקִינַן מִנַּהּ
שְׁמַע מִנַּהּ בַּעַל חוֹב מְאֻחָר שֶׁקָּדַם וְגָבָה מַה שֶּׁגָּבָה גָּבָה
לְעוֹלָם אֵימָא לָךְ מָה שֶּׁגָּבָה לֹא גָּבָה וּמַאי קוֹדֶמֶת לִגְמָרֵי קָתָנֵי כְּדִתְנַן בֵּן קוֹדֵם לַבַּת
אִכָּא דְּאָמְרִי מִדְּלָא קָתָנֵי אִם קָדְמָה שְׁנִיָּה וְתָפְסָה אֵין מוֹצִיאִין מִיָּדָהּ מִכְּלָל דְּאִי קָדְמָה שְׁנִיָּה וְתָפְסָה מַפְּקִינַן מִנַּהּ
שְׁמַע מִנַּהּ בַּעַל חוֹב מְאֻחָר שֶׁקָּדַם וְגָבָה מַה שֶּׁגָּבָה לֹא גָּבָה
לְעוֹלָם אֵימָא לָךְ מַה שֶּׁגָּבָה גָּבָה אַיְּדֵי דִּתְנָא שְׁנִיָּה וְיוֹרְשֶׁיהָ קוֹדְמִין לְיוֹרְשֵׁי הָרִאשׁוֹנָה

 *** דף צ: *** 

תְּנָא נָמֵי הָרִאשׁוֹנָה קוֹדֶמֶת לַשְּׁנִיָּה
נָשָׂא אֶת הָרִאשׁוֹנָה שְׁמַע מִנַּהּ תְּלָת שְׁמַע מִנַּהּ אַחַת בְּחַיָּיו וְאַחַת בְּמוֹתוֹ יֵשׁ לָהֶן כְּתֻבַּת בְּנִין דִּכְרִין וְלָא חָיְשִׁינַן לְאִנְּצוֹיֵי
מִמַּאי מִדְּקָתָנֵי שְׁנִיָּה וְיוֹרְשֶׁיהָ קוֹדְמִים לְיוֹרְשֵׁי רִאשׁוֹנָה מִקְדָּם הוּא דְּקָדְמִי הָא אִכָּא שָׁקְלִי
וּשְׁמַע מִנַּהּ כְּתֻבָּה נַעֲשֵׂית מוֹתָר לַחֲבֶרְתָּהּ
מִמַּאי מִדְּלָא קָתָנֵי אִם יֵשׁ שָׁם מוֹתַר דִּינָר
וּשְׁמַע מִנַּהּ כְּתֻבַּת בְּנִין דִּכְרִין לָא טָרְפָה מִמְּשַׁעְבְּדִי דְּאִי סָלְקָא דַּעְתִּין טָרְפָה מִמְּשַׁעְבְּדִי לֵיתוֹ בְּנֵי רִאשׁוֹנָה וְלִטְרְפִינְהוּ לִבְנֵי שְׁנִיָּה
מַתְקֵף לַהּ רַב אָשֵׁי מִמַּאי דִּלְמָא לְעוֹלָם אֵימָא לָךְ אַחַת בְּחַיָּיו וְאַחַת בְּמוֹתוֹ אֵין לָהֶן כְּתֻבַּת בְּנִין דִּכְרִין וּמַאי קוֹדְמִין לְנַחֲלָה קָתָנֵי
וְכִי תֵּימָא יוֹרְשֵׁי הָרִאשׁוֹנָה לְמָה לִי אַיְּדֵי דִּתְנָא שְׁנִיָּה וְיוֹרְשֶׁיהָ תְּנָא נָמֵי לְיוֹרְשֵׁי הָרִאשׁוֹנָה
וּדְקָאָמְרַתְּ כְּתֻבָּה נַעֲשֵׂית מוֹתָר לַחֲבֶרְתָּהּ דִּלְמָא לְעוֹלָם אֵימָא לָךְ אֵין כְּתֻבָּה נַעֲשֵׂית מוֹתָר לַחֲבֶרְתָּהּ וְהָכָא הוּא דְּאִכָּא מוֹתַר דִּינָר
וְאַחַת בְּחַיָּיו וְאַחַת בְּמוֹתוֹ תַּנָּאֵי הִיא דְּתַנְיָא מֵתוּ אַחַת בְּחַיָּיו וְאַחַת בְּמוֹתוֹ בֶּן נַנָּס אוֹמֵר יְכוֹלִין בְּנֵי הָרִאשׁוֹנָה לוֹמַר לִבְנֵי הַשְּׁנִיָּה בְּנֵי בַּעֲלַת חוֹב אַתֶּם טְלוּ כְּתֻבַּת אִמְּכֶם וּצְאוּ
רַבִּי עֲקִיבָא אוֹמֵר כְּבָר קָפְצָה נַחֲלָה מִלִּפְנֵי בְּנֵי הָרִאשׁוֹנָה וְנָפְלָה לִפְנֵי בְּנֵי הַשְּׁנִיָּה
מַאי לָאו בְּהָא קָא מִפַּלְגִי דְּמָר סָבַר אַחַת בְּחַיָּיו וְאַחַת בְּמוֹתוֹ יֵשׁ לָהֶן כְּתֻבַּת בְּנִין דִּכְרִין וּמָר סָבַר אַחַת בְּחַיָּיו וְאַחַת בְּמוֹתוֹ אֵין לָהֶן כְּתֻבַּת בְּנִין דִּכְרִין
אָמַר רַבָּה אַשְׁכַּחְתִּינְהוּ לְרַבָּנַן דְּבֵי רַב דְּיָתְבִי וְקָאָמְרִי דְּכֻלֵּי עָלְמָא אַחַת בְּחַיָּיו וְאַחַת בְּמוֹתוֹ יֵשׁ לָהֶן כְּתֻבַּת בְּנִין דִּכְרִין וְהָכָא בִּכְתֻבָּה נַעֲשֵׂית מוֹתָר לַחֲבֶרְתָּהּ וְהוּא הַדִּין לְבַעַל חוֹב קָמִפַּלְגִי
מָר סָבַר כְּתֻבָּה נַעֲשֵׂית מוֹתָר לַחֲבֶרְתָּהּ וְהוּא הַדִּין לְבַעַל חוֹב וּמַר סָבַר אֵין כְּתֻבָּה נַעֲשֵׂית מוֹתָר לַחֲבֶרְתָּהּ וְהוּא הַדִּין לְבַעַל חוֹב
וְאָמֵינָא לְהוּ אֲנָא בְּבַעַל חוֹב כֻּלֵּי עָלְמָא לָא פְּלִיגִי דְּהָוֵי מוֹתָר כִּי פְּלִיגִי בִּכְתֻבָּה
מַתְקֵף לַהּ רַב יוֹסֵף אִי הָכִי רַבִּי עֲקִיבָא אוֹמֵר כְּבָר קָפְצָה נַחֲלָה אִם יֵשׁ מוֹתַר דִּינָר מִבְּעֵי לֵהּ
אֶלָּא אָמַר רַב יוֹסֵף בְּאַחַת בְּחַיָּיו וְאַחַת בְּמוֹתוֹ קָא מִפַּלְגִי
וְהָנֵי תַּנָּאֵי כִּי הָנֵי תַּנָּאֵי דְּתַנְיָא נָשָׂא אֶת הָרִאשׁוֹנָה וָמֵתָה נָשָׂא אֶת הַשְּׁנִיָּה וּמֵת הוּא בָּאִין בָּנֶיהָ שֶׁל זוֹ לְאַחַר מִיתָה וְנוֹטְלִין כְּתֻבַּת אִמָּן רַבִּי שִׁמְעוֹן אוֹמֵר אִם יֵשׁ מוֹתַר דִּינָר אֵלּוּ נוֹטְלִין כְּתֻבַּת אִמָּן וְאֵלּוּ נוֹטְלִין כְּתֻבַּת אִמָּן וְאִם לָאו חוֹלְקִין בְּשָׁוֶה
מַאי לָאו בְּהָא קָא מִפַּלְגִי דְּמָר סָבַר אַחַת בְּחַיָּיו וְאַחַת בְּמוֹתוֹ יֵשׁ לָהֶן כְּתֻבַּת בְּנִין דִּכְרִין וּמָר סָבַר אַחַת בְּחַיָּיו וְאַחַת בְּמוֹתוֹ אֵין לָהֶם כְּתֻבַּת בְּנִין דִּכְרִין
לָא דְּכֻלֵּי עָלְמָא אַחַת בְּחַיָּיו וְאַחַת בְּמוֹתוֹ יֵשׁ לָהֶן כְּתֻבַּת בְּנִין דִּכְרִין

 *** דף צא. *** 

וְהָכָא בְּדִינָר מְקַרְקְעֵי קָמִפַּלְגִי מָר סָבַר מְקַרְקְעֵי אִין מִטַּלְטְלֵי לָא וּמָר סָבַר אֲפִלּוּ מִטַּלְטְלִי
וּמִי מָצֵית אָמְרַתְּ הָכִי וְהָתְנַן רַבִּי שִׁמְעוֹן אוֹמֵר אֲפִלּוּ יֵשׁ שָׁם נְכָסִים שֶׁאֵין לָהֶם אַחְרָיוּת אֵינָן כְּלוּם עַד שֶׁיְּהֵא שָׁם נְכָסִים שֶׁיֵּשׁ לָהֶן אַחְרָיוּת יָתֵר עַל שְׁתֵּי כְּתֻבּוֹת דִּינָר
אֶלָּא הָכָא בְּדִינָר מְשַׁעְבְּדִי קָמִפַּלְגִי מָר סָבַר מִבְּנֵי חוֹרִין אִין מִמְּשַׁעְבְּדִי לָא וּמָר סָבַר אֲפִלּוּ מִמְּשַׁעְבְּדִי
אִי הָכִי רַבִּי שִׁמְעוֹן אוֹמֵר אִם יֵשׁ שָׁם מוֹתַר דִּינָר כֵּוָן שֶׁיֵּשׁ שָׁם מוֹתַר דִּינָר מִבְּעֵי לֵהּ
אֶלָּא בְּפָחוֹת מִדִּינָר קָמִפַּלְגִי מָר סָבַר דִּינָר אִין פָּחוֹת מִדִּינָר לָא וּמָר סָבַר אֲפִלּוּ פָּחוֹת מִדִּינָר
וְהָא רַבִּי שִׁמְעוֹן דִּינָר קָאָמַר וְכִי תֵּימָא אֵפוֹךְ תַּנָּא קַמָּא דְּמַתְנִיתִין נָמֵי דִּינָר קָאָמַר
אֶלָּא כִּי הָנָךְ תְּרֵי לִשָּׁנֵי קַמָּאֵי וְאֵפוֹךְ
אָמַר מָר זוּטְרָא מִשְּׁמֵהּ דְּרַב פָּפָּא הִלְכְתָא אַחַת בְּחַיָּיו וְאַחַת בְּמוֹתוֹ יֵשׁ לָהֶן כְּתֻבַּת בְּנִין דִּכְרִין וּכְתֻבָּה נַעֲשֵׂית מוֹתָר לַחֲבֶרְתָּהּ
בִּשְׁלָמָא אִי אַשְׁמְעִינַן אַחַת בְּחַיָּיו וְאַחַת בְּמוֹתוֹ יֵשׁ לָהֶן כְּתֻבַּת בְּנִין דִּיכְרִין וְלָא אַשְׁמְעִינַן כְּתֻבָּה נַעֲשֵׂית מוֹתָר לַחֲבֶרְתָּהּ הֲוָה אָמֵינָא אִי אִכָּא מוֹתַר דִּינָר אִין אִי לָא לָא
אֶלָּא לַשְׁמְעִינַן כְּתֻבָּה נַעֲשֵׂית מוֹתָר לַחֲבֶרְתָּהּ וַאֲנָא יָדַעְנָא מִשּׁוּם דְּאַחַת בְּחַיָּיו וְאַחַת בְּמוֹתוֹ יֵשׁ לָהֶן כְּתֻבַּת בְּנִין דִּכְרִין
אִי אַשְׁמְעִינַן הָכִי הֲוָה אָמֵינָא כְּגוֹן שֶׁנָּשָׂא שָׁלֹשׁ נָשִׁים וָמֵתוּ שְׁתַּיִם בְּחַיָּיו וְאַחַת בְּמוֹתוֹ וְהָךְ דְּמָיֵת לְאַחַר מִיתָה יוֹלֶדֶת נְקֵבָה הִיא וְלָאו בַּת יְרֻשָּׁה הִיא
אֲבָל אַחַת בְּחַיָּיו וְאַחַת בְּמוֹתוֹ וְהָא דִּלְאַחַר מִיתָה יוֹלֶדֶת זָכָר הִיא אֵימָא לֵחוּשׁ לְאִנְּצוֹיֵי קָא מַשְׁמַע לַן
מַתְנִי' מִי שֶׁהָיָה נָשׂוּי שְׁתֵּי נָשִׁים וָמֵתוּ וְאַחַר כָּךְ מֵת הוּא וִיתוֹמִים מְבַקְּשִׁין כְּתֻבַּת אִמָּן וְאֵין שָׁם אֶלָּא שְׁתֵּי כְתֻבּוֹת חוֹלְקִין בְּשָׁוֶה
הָיָה שָׁם מוֹתַר דִּינָר אֵלּוּ נוֹטְלִים כְּתֻבַּת אִמָּן וְאֵלּוּ נוֹטְלִים כְּתֻבַּת אִמָּן
אִם אָמְרוּ יְתוֹמִים אֲנַחְנוּ מַעֲלִים עַל נִכְסֵי אָבִינוּ יָפֶה דִּינָר כְּדֵי שֶׁיִּטְּלוּ כְּתֻבַּת אִמָּן אֵין שׁוֹמְעִין לָהֶן אֶלָּא שָׁמִין אֶת הַנְּכָסִים בְּבֵית דִּין
הָיוּ שָׁם נְכָסִים בְּרָאוּי אֵינָן כִּבְמֻחְזָק
רַבִּי שִׁמְעוֹן אוֹמֵר אֲפִלּוּ יֵשׁ שָׁם נְכָסִים שֶׁאֵין לָהֶם אַחְרָיוּת אֵינָן כְּלוּם עַד שֶׁיִּהְיוּ שָׁם נְכָסִים שֶׁיֵּשׁ לָהֶן אַחְרָיוּת יוֹתֵר עַל שְׁתֵּי הַכְּתֻבּוֹת דִּינָר
גְּמָ' תָּנוּ רַבָּנַן לָזוֹ אֶלֶף וְלָזוֹ חֲמֵשׁ מֵאוֹת אִם יֵשׁ שָׁם מוֹתַר דִּינָר אֵלּוּ נוֹטְלִין כְּתֻבַּת אִמָּן וְאֵלּוּ נוֹטְלִין כְּתֻבַּת אִמָּן וְאִם לָאו יַחְלְקוּ בְּשָׁוֶה
פְּשִׁיטָא מְרֻבִּין וְנִתְמַעֲטוּ כְּבָר זָכוּ בָּהֶן יוֹרְשִׁין מוּעָטִין וְנִתְרַבּוּ מַאי
תָּא שְׁמַע דְּנִכְסֵי דְּבֵי בַּר צַרְצוּר מוּעָטִין וְנִתְרַבּוּ הֲווֹ וַאֲתוֹ לְקַמֵּהּ דְּרַב עַמְרָם אֲמַר לְהוּ זִילוּ פַּיְּסִינְהוּ לָא אַשְׁגַּחוּ
אֲמַר לְהוּ אִי לָא מְפַיְּסִיתוּ לְהוּ מָחֵינָא לְכוּ בְּסִלְוָא דְּלָא מַבַּע דְּמָא שַׁדְּרִנְהוּ לְקַמֵּהּ דְּרַב נַחְמָן אָמַר לָהֶן כְּשֵׁם שֶׁמְּרֻבִּין וְנִתְמַעֲטוּ

 *** דף צא: *** 

זָכוּ בָּהֶן יוֹרְשִׁין כָּךְ מוּעָטִין וְנִתְרַבּוּ זָכוּ בָּהֶן יוֹרְשִׁין
(סִימַן אֶלֶף וּמֵאָה מִצְוָה בִּכְתֻבָּה יַעֲקֹב זָקַף שְׂדוֹתָיו בִּדְבָרִים עֲסִיקִין)
הָהוּא גַּבְרָא דַּהֲווֹ מַסְּקִי בֵּהּ אַלְפָּא זוּזֵי הֲווֹ לֵהּ תְּרֵי אַפַּדְנֵי זַבְּנִנְהוּ חֲדָא בַּחֲמֵשׁ מְאָה וַחֲדָא בַּחֲמֵשׁ מְאָה אֲתָא בַּעַל חוֹב טַרְפַאּ לַחֲדָא מִנַּיְהוּ הֲדַר קָטָרֵף לְאִדַּךְ
שְׁקַל אַלְפָּא זוּזֵי וְקָא אָזֵל לְגַבֵּהּ אֲמַר לֵהּ אִי שַׁוְיָא לָךְ אַלְפָּא זוּזֵי לְחַיֵּי וְאִי לָא שְׁקֹל אַלְפָּא זוּזֵי וְאִסְתַּלַּק
סְבַר רָמֵי בַּר חָמָא לְמֵימַר הַיְנוּ מַתְנִיתִין אִם אָמְרוּ יְתוֹמִים הֲרֵי אָנוּ מַעֲלִין עַל נִכְסֵי אָבִינוּ יָפֶה דִּינָר
אֲמַר לֵהּ רָבָא מִי דָּמֵי הָתָם אִית לְהוּ פְּסֵדָא לְיַתְמֵי הָכָא מִי אִית לֵהּ פְּסֵדָא אַלְפָּא יָהֵיב וְאַלְפָּא שָׁקֵל
וְטִרְפָא בְּכַמָּה כָּתְבִינַן
רָבִינָא אָמַר בְּאַלְפָּא רַב עַוִּירָא אָמַר בַּחֲמֵשׁ מְאָה וְהִלְכְתָא בַּחֲמֵשׁ מְאָה
הָהוּא גַּבְרָא דַּהֲווֹ מַסְּקִי בֵּהּ מְאָה זוּזֵי הֲווֹ לֵהּ תְּרֵי קַטִּינֵי דְאַרְעָא (חַד זַבֵּנְהוּ) [זַבְּנִנְהוּ לְחַד] בְּחַמְשִׁין וְחַד בְּחַמְשִׁין אֲתָא בַּעַל חוֹב טַרְפַאּ לְחַד מִנַּיְהוּ הֲדַר אֲתָא וְקָטָרֵף לְאִדַּךְ
שְׁקַל מְאָה זוּזֵי וְקָאָזֵל לְגַבֵּהּ וַאֲמַר לֵהּ אִי שָׁוְיָא לָךְ מְאָה זוּזֵי לְחַיֵּי וְאִי לָא שְׁקוֹל מְאָה זוּזֵי וְאִסְתַּלַּק
סָבַר רַב יוֹסֵף לְמֵימַר הַיְנוּ מַתְנִיתִין אִם אָמְרוּ יְתוֹמִים כּוּ' אֲמַר לֵהּ אַבָּיֵי מִי דָּמֵי הָתָם אִית לְהוּ פְּסֵדָא לְיַתְמֵי הָכָא מַאי פְּסֵדָא אִית לֵהּ מְאָה יָהֵב מְאָה שָׁקֵל
וְטִרְפָּא בְּכַמָּה כָּתְבִינַן רָבִינָא אָמַר בִּמְאָה רַב עַוִּירָא אָמַר בְּחַמְשִׁין וְהִלְכְתָא בְּחַמְשִׁין
הָהוּא גַּבְרָא דַּהֲווֹ מַסְּקִי בֵּהּ מְאָה זוּזֵי שָׁכֵב שְׁבַק קַטִּינָא דְּאַרְעָא דַּהֲוָה שָׁוְיָא חַמְשִׁין זוּזֵי אֲתָא בַּעַל חוֹב וְקָטָרֵף לֵהּ אֲזוּל יַתְמֵי יְהַבוּ לֵהּ חַמְשִׁין זוּזֵי הֲדַר קָטָרֵף לַהּ
אֲתוֹ לְקַמֵּהּ דְּאַבָּיֵי אָמַר לָהֶן מִצְוָה עַל הַיְּתוֹמִים לִפְרֹעַ חוֹב אֲבִיהֶן הָנֵי קַמָּאֵי מִצְוָה עָבְדִיתוּ הַשְׁתָּא כִּי טָרֵף בְּדִין קָטָרֵף
וְלָא אֲמַרַן דְּלָא אֲמַרוּ לֵהּ הָנֵי חַמְשִׁין זוּזֵי דְּמֵי דְּאַרְעָא קַטִּינָא אֲבָל אֲמַרוּ לֵהּ הָנֵי חַמְשִׁין זוּזֵי דְּמֵי אַרְעָא קַטִּינָא סַלּוֹקֵי סַלְּקוּהּ
הָהוּא גַּבְרָא דְּזַבְּנַהּ לִכְתֻבְּתַהּ דְּאִמֵּהּ בְּטוֹבַת הֲנָאָה וַאֲמַר לֵהּ אִי אָתְיָא אֵם וּמְעַרְעֲרָא לָא מְפַצֵּינָא לָךְ
שְׁכִיבָא אִמֵּהּ וְלָא (אִ)עַרְעַרָא וַאֲתָא אִיהוּ וְקָא מְעַרְעַר סְבַר רָמֵי בַּר חָמָא לְמֵימַר אִיהוּ בִּמְקוֹם אִמֵּהּ קָאֵי אֲמַר לֵהּ רָבָא נְהִי דְּאַחְרָיוּת דִּידַהּ לָא קַבֵּל עֲלֵהּ אַחְרָיוּת דִּידֵהּ מִי לָא קַבֵּל
אָמַר רָמֵי בַּר חָמָא רְאוּבֵן שֶׁמָּכַר שָׂדֶה לְשִׁמְעוֹן שֶׁלֹּא בְּאַחְרָיוּת וַאֲתָא שִׁמְעוֹן וּמְכָרָהּ לִרְאוּבֵן בְּאַחְרָיוּת

 *** דף צב. *** 

וַאֲתָא בַּעַל חוֹב דִּרְאוּבֵן וְקָטָרֵף לֵהּ מִנֵּהּ דִּינָא הוּא דְּאָזֵל שִׁמְעוֹן וּמְפַצֵּי לֵהּ
אֲמַר לֵהּ רָבָא נְהִי דְּאַחְרָיוּת דְּעָלְמָא קַבֵּל עֲלֵהּ אַחְרָיוּת דְּנַפְשֵׁהּ מִי קַבֵּל עֲלֵהּ
וּמוֹדֶה רָבָא בִּרְאוּבֵן שֶׁיָּרַשׁ שָׂדֶה מִיַּעֲקֹב וּמְכָרָהּ לְשִׁמְעוֹן שֶׁלֹּא בְּאַחְרָיוּת וַאֲתָא שִׁמְעוֹן וּמְכָרָהּ לִרְאוּבֵן בְּאַחְרָיוּת וַאֲתָא בַּעַל חוֹב דְּיַעֲקֹב וְקָטָרֵף לֵהּ מִנֵּהּ דִּינָא הוּא דְּאָזֵל שִׁמְעוֹן וּמְפַצֵּי לֵהּ מִנֵּהּ
מַאי טַעְמָא בַּעַל חוֹב דְּיַעֲקֹב כְּבַעַל חוֹב דְּעָלְמָא דָּמֵי
אָמַר רָמֵי בַּר חָמָא רְאוּבֵן שֶׁמָּכַר שָׂדֶה לְשִׁמְעוֹן בְּאַחְרָיוּת וְזָקַף עָלָיו בְּמִלְוָה וּמֵת רְאוּבֵן וַאֲתָא בַּעַל חוֹב דִּרְאוּבֵן וְקָטָרֵף לַהּ מִשִּׁמְעוֹן וּפַיְּסֵהּ בְּזוּזֵי
דִּינָא הוּא דְּאָמְרִי לֵהּ בְּנֵי רְאוּבֵן אֲנַן מִטַּלְטְלִי שְׁבַק אֲבוּן גַּבָּךְ וּמִטַּלְטְלִי דְיַתְמֵי לְבַעַל חוֹב לָא מִשְׁתַּעְבְּדִי
אָמַר רָבָא אִי פִּקֵּחַ אִדַּךְ מַגְבֵּי לְהוּ נִיהֲלַיְהוּ אַרְעָא וַהֲדַר גָּבֵי לַהּ מִנַּיְהוּ כְּרַב נַחְמָן דְּאָמַר רַב נַחְמָן אָמַר רַבָּה בַּר אֲבוּהּ יְתוֹמִים שֶׁגָּבוּ קַרְקַע בְּחוֹבַת אֲבִיהֶן בַּעַל חוֹב חוֹזֵר וְגוֹבֶה אוֹתָהּ מֵהֶן
אָמַר רַבָּה רְאוּבֵן שֶׁמָּכַר כׇּל שְׂדוֹתָיו לְשִׁמְעוֹן וְחָזַר שִׁמְעוֹן וּמָכַר שָׂדֶה אַחַת לְלֵוִי וַאֲתָא בַּעַל חוֹב דִּרְאוּבֵן רָצָה מִזֶּה גּוֹבֶה רָצָה מִזֶּה גּוֹבֶה
וְלָא אֲמַרַן אֶלָּא דְּזַבְּנֵהּ בֵּינוֹנִית אֲבָל זַבְּנֵהּ עִדִּית וְזִבּוּרִית מָצֵי אֲמַר לֵהּ לְהָכִי טְרַחִי וּזְבַנִי אַרְעָא דְּלָא חַזְיָא לָךְ
וּבֵינוֹנִית נָמֵי לָא אֲמַרַן אֶלָּא דְּלָא שְׁבַק בֵּינוֹנִית דִּכְוָתַהּ

 *** דף צב: *** 

אֲבָל שְׁבַק בֵּינוֹנִית דִּכְוָתַהּ מָצֵי אָמַר לֵהּ הִנַּחְתִּי לָךְ מָקוֹם לִגְבּוֹת הֵימֶנּוּ
אָמַר אַבָּיֵי רְאוּבֵן שֶׁמָּכַר שָׂדֶה לְשִׁמְעוֹן בְּאַחְרָיוּת וַאֲתָא בַּעַל חוֹב דִּרְאוּבֵן וְקָטָרֵף לַהּ מִנֵּהּ דִּינָא הוּא דְּאָזֵל רְאוּבֵן וּמְפַצֵּי לֵהּ וְלָא מָצֵי אֲמַר לֵהּ לָאו בַּעַל דְּבָרִים דִּידִי אַתְּ מִשּׁוּם דְּאָמַר לֵהּ דְּמַפְּקַתְּ מִנֵּהּ עָלַי הָדַר
וְאִכָּא דְּאָמְרִי אֲפִלּוּ שֶׁלֹּא בְּאַחְרָיוּת נָמֵי דְּאָמַר לֵהּ לָא נִיחָא לִי דְּתֶהְוֵי לֵהּ לְשִׁמְעוֹן תַּרְעֹמֶת עֲלֵי
אָמַר אַבָּיֵי רְאוּבֵן שֶׁמָּכַר שָׂדֶה לְשִׁמְעוֹן שֶׁלֹּא בְּאַחְרָיוּת וְיָצְאוּ עָלָיו

 *** דף צג. *** 

עֲסִיקִין עַד שֶׁלֹּא הֶחְזִיק בָּהּ יָכוֹל לַחֲזוֹר בּוֹ מִשֶּׁהֶחְזִיק בָּהּ אֵינוֹ יָכוֹל לַחֲזוֹר בּוֹ מִשּׁוּם דְּאָמַר לֵהּ חַיְתָא דְּקִטְרֵי סְבַרְתְּ וְקַבֵּלְתְּ וּמֵאֵימַת מַחְזֵק בַּהּ מִכִּי דָיֵשׁ אַמִּצְרֵי
אִכָּא דְּאָמְרִי אֲפִלּוּ בְּאַחְרָיוּת נָמֵי דְּאָמַר לֵהּ אַחְוִי טִרְפָךְ וַאֲשַׁלֵּם לָךְ
מַתְנִי' מִי שֶׁהָיָה נָשׂוּי שָׁלֹשׁ נָשִׁים וָמֵת כְּתֻבָּתָהּ שֶׁל זוֹ מָנֶה וְשֶׁל זוֹ מָאתַיִם וְשֶׁל זוֹ שְׁלֹשׁ מֵאוֹת וְאֵין שָׁם אֶלָּא מָנֶה חוֹלְקִין בְּשָׁוֶה
הָיוּ שָׁם מָאתַיִם שֶׁל מָנֶה נוֹטֶלֶת חֲמִשִּׁים שֶׁל מָאתַיִם וְשֶׁל שְׁלֹשׁ מֵאוֹת שְׁלֹשָׁה שְׁלֹשָׁה שֶׁל זָהָב הָיוּ שָׁם שְׁלֹשׁ מֵאוֹת שֶׁל מָנֶה נוֹטֶלֶת חֲמִשִּׁים וְשֶׁל מָאתַיִם מָנֶה וְשֶׁל שְׁלֹשׁ מֵאוֹת שִׁשָּׁה שֶׁל זָהָב
וְכֵן שְׁלֹשָׁה שֶׁהִטִּילוּ לַכִּיס פִּחֲתוּ אוֹ הוֹתִירוּ כָּךְ הֵן חוֹלְקִין
גְּמָ' שֶׁל מָנֶה נוֹטֶלֶת חֲמִשִּׁים תְּלָתִין וּתְלָתָא וְתִלְתָּא הוּא דְּאִית לַהּ
אָמַר שְׁמוּאֵל בְּכוֹתֶבֶת בַּעֲלַת מָאתַיִם לְבַעֲלַת מָנֶה דִּין וּדְבָרִים אֵין לִי עִמָּךְ בְּמָנֶה
אִי הָכִי אֵימָא סֵיפָא שֶׁל מָאתַיִם וְשֶׁל שְׁלֹשׁ מֵאוֹת שָׁלֹשׁ שָׁלֹשׁ שֶׁל זָהָב תֵּימָא לַהּ הָא סַלֵּקְתְּ נַפְשִׁךְ מִנַּהּ
מִשּׁוּם דְּאָמְרָה לַהּ מִדִּין וּדְבָרִים הוּא דְּסַלִּיקִי נַפְשַׁאי
הָיוּ שָׁם שְׁלֹשׁ מֵאוֹת וְכוּ'
שֶׁל מָאתַיִם מָנֶה שִׁבְעִים וַחֲמִשָּׁה הוּא דְּאִית לַהּ
אָמַר שְׁמוּאֵל בְּכוֹתֶבֶת בַּעֲלַת שְׁלֹשׁ מֵאוֹת לְבַעֲלַת מָאתַיִם וּלְבַעֲלַת מָנֶה דִּין וּדְבָרִים אֵין לִי עִמָּכֶם בְּמָנֶה
רַב יַעֲקֹב מִנְּהַר פְּקוֹד מִשְּׁמֵהּ דְּרָבִנָא אָמַר רֵישָׁא בִּשְׁתֵּי תְפִיסוֹת וְסֵיפָא בִּשְׁתֵּי תְפִיסוֹת
רֵישָׁא בִּשְׁתֵּי תְפִיסוֹת דְּנָפְלוּ שִׁבְעִין וַחֲמִשָּׁה בְּחַד זִמְנָא וּמֵאָה וְעֶשְׂרִים וַחֲמִשָּׁה בְּחַד זִמְנָא
סֵיפָא בִּשְׁתֵּי תְפִיסוֹת דְּנָפְלוּ שִׁבְעִים וַחֲמִשָּׁה בְּחַד זִמְנָא וּמָאתַיִם וְעֶשְׂרִים וַחֲמִשָּׁה בְּחַד זִמְנָא
תַּנְיָא זוֹ מִשְׁנַת רַבִּי נָתָן רַבִּי אוֹמֵר אֵין אֲנִי רוֹאֶה דְּבָרָיו שֶׁל רַבִּי נָתָן בְּאֵלּוּ אֶלָּא חוֹלְקוֹת בְּשָׁוֶה
וְכֵן שְׁלֹשָׁה שֶׁהֵטִילוּ אָמַר שְׁמוּאֵל שְׁנַיִם שֶׁהִטִּילוּ לְכִיס זֶה מָנֶה וְזֶה מָאתַיִם

 *** דף צג: *** 

הַשָּׂכָר לָאֶמְצַע
אָמַר רַבָּה מִסְתַּבְּרָא מִלְּתֵהּ דִּשְׁמוּאֵל בְּשׁוֹר לַחֲרִישָׁה וְעוֹמֵד לַחֲרִישָׁה אֲבָל בְּשׁוֹר לַחֲרִישָׁה וְעוֹמֵד לִטְבִיחָה זֶה נוֹטֵל לְפִי מְעוֹתָיו וְזֶה נוֹטֵל לְפִי מְעוֹתָיו וְרַב הַמְנוּנָא אָמַר אֲפִלּוּ שׁוֹר לַחֲרִישָׁה וְעוֹמֵד לִטְבִיחָה הַשָּׂכָר לָאֶמְצַע
מֵיתִיבִי שְׁנַיִם שֶׁהִטִּילוּ לַכִּיס זֶה מָנֶה וְזֶה מָאתַיִם הַשָּׂכָר לָאֶמְצַע מַאי לָאו בְּשׁוֹר לַחֲרִישָׁה וְעוֹמֵד לִטְבִיחָה וּתְיוּבְתָּא דְּרַבָּה לָא בְּשׁוֹר לַחֲרִישָׁה וְעוֹמֵד לַחֲרִישָׁה
אֲבָל שׁוֹר לַחֲרִישָׁה וְעוֹמֵד לִטְבִיחָה מַאי זֶה נוֹטֵל לְפִי מְעוֹתָיו וְזֶה נוֹטֵל לְפִי מְעוֹתָיו אַדְּתָנֵי סֵיפָא לָקַח זֶה בְּשֶׁלּוֹ וְזֶה בְּשֶׁלּוֹ וְנִתְעָרְבוּ זֶה נוֹטֵל לְפִי מְעוֹתָיו וְזֶה נוֹטֵל לְפִי מְעוֹתָיו
לִפְלוֹג וְלִתְנֵי בְּדִידֵהּ בַּמֶּה דְּבָרִים אֲמוּרִים בְּשׁוֹר לַחֲרִישָׁה וְעוֹמֵד לַחֲרִישָׁה אֲבָל בְּשׁוֹר לַחֲרִישָׁה וְעוֹמֵד לִטְבִיחָה זֶה נוֹטֵל לְפִי מְעוֹתָיו וְזֶה נוֹטֵל לְפִי מְעוֹתָיו
הָכִי נָמֵי קָאָמַר בַּמֶּה דְּבָרִים אֲמוּרִים בְּשׁוֹר לַחֲרִישָׁה וְעוֹמֵד לַחֲרִישָׁה אֲבָל בְּשׁוֹר לַחֲרִישָׁה וְעוֹמֵד לִטְבִיחָה נַעֲשֶׂה כְּמִי שֶׁלָּקַח זֶה בְּשֶׁלּוֹ וְזֶה בְּשֶׁלּוֹ וְנִתְעָרְבוּ זֶה נוֹטֵל לְפִי מְעוֹתָיו וְזֶה נוֹטֵל לְפִי מְעוֹתָיו
תְּנַן וְכֵן שְׁלֹשָׁה שֶׁהִטִּילוּ לַכִּיס פִּחֲתוּ אוֹ הוֹתִירוּ כָּךְ הֵן חוֹלְקִין
מַאי לָאו פִּחֲתוּ פִּחֲתוּ מַמָּשׁ הוֹתִירוּ הוֹתִירוּ מַמָּשׁ
אָמַר רַב נַחְמָן אָמַר רַבָּה בַּר אֲבוּהּ לָא הוֹתִירוּ זוּזֵי חַדְתֵי פִּחֲתוּ אִסְתֵּרָא דְצוֹנִיתָא
מַתְנִי' מִי שֶׁהָיָה נָשׂוּי אַרְבַּע נָשִׁים וָמֵת הָרִאשׁוֹנָה קוֹדֶמֶת לַשְּׁנִיָּה וּשְׁנִיָּה לַשְּׁלִישִׁית וּשְׁלִישִׁית לָרְבִיעִית וְרִאשׁוֹנָה נִשְׁבַּעַת לַשְּׁנִיָּה וּשְׁנִיָּה לַשְּׁלִישִׁית וּשְׁלִישִׁית לָרְבִיעִית וְהָרְבִיעִית נִפְרַעַת שֶׁלֹּא בִּשְׁבוּעָה בֶּן נַנָּס אוֹמֵר וְכִי מִפְּנֵי שֶׁהִיא אַחֲרוֹנָה נִשְׂכֶּרֶת אַף הִיא לֹא תִּפָּרַע אֶלָּא בִּשְׁבוּעָה
הָיוּ יוֹצְאוֹת כֻּלָּן בְּיוֹם אֶחָד כׇּל הַקּוֹדֶמֶת לַחֲבֶרְתָּהּ אֲפִלּוּ שָׁעָה אַחַת זָכְתָה וְכָךְ הָיוּ כּוֹתְבִין בִּירוּשָׁלַיִם שָׁעוֹת הָיוּ כֻּלָּן יוֹצְאוֹת בְּשָׁעָה אַחַת וְאֵין שָׁם אֶלָּא מָנֶה חוֹלְקוֹת בְּשָׁוֶה
גְּמָ' בְּמַאי קָמִפַּלְגִי אָמַר שְׁמוּאֵל

 *** דף צד. *** 

כְּגוֹן שֶׁנִּמְצֵאת אַחַת מֵהֶן שָׂדֶה שֶׁאֵינָהּ שֶׁלּוֹ וּבְבַעַל חוֹב מְאֻחָר שֶׁקָּדַם וְגָבָה קָמִפַּלְגִי
תַּנָּא קַמָּא סָבַר מַה שֶּׁגָּבָה לֹא גָּבָה
וּבֶן נַנָּס סָבַר מַה שֶּׁגָּבָה גָּבָה
(אָמַר) רַב נַחְמָן אָמַר רַבָּה בַּר אֲבוּהּ דְּכֻלֵּי עָלְמָא מַה שֶּׁגָּבָה לֹא גָּבָה וְהָכָא בְּחָיְשִׁינַן שֶׁמָּא תַּכְסִיף קָמִפַּלְגִי
מָר סָבַר חָיְשִׁינַן שֶׁמָּא תַּכְסִיף וּמַר סָבַר לָא חָיְשִׁינַן שֶׁמָּא תַּכְסִיף
אַבָּיֵי אָמַר דְּאַבָּיֵי קַשִּׁישָׁא אִכָּא בֵּינַיְהוּ דְּתָנֵי אַבָּיֵי קַשִּׁישָׁא יְתוֹמִים שֶׁאָמְרוּ גְּדוֹלִים וְאֵין צָרִיךְ לוֹמַר קְטַנִּים
תַּנָּא קַמָּא לֵית לֵהּ דְּאַבָּיֵי קַשִּׁישָׁא וּבֶן נַנָּס אִית לֵהּ דְּאַבָּיֵי קַשִּׁישָׁא
אָמַר רַב הוּנָא הָנֵי תְּרֵי אַחֵי וּתְרֵי שֻׁתָּפֵי דְּאִית לְהוּ דִּינָא בַּהֲדֵי חַד וַאֲזַל חַד מִנַּיְהוּ בַּהֲדֵהּ לְדִינָא לָא מָצֵי אִדַּךְ לְמֵימַר לֵהּ אַתְּ לָאו בַּעַל דְּבָרִים דִּידִי אַתְּ אֶלָּא שְׁלִיחוּתֵהּ עֲבַד
אִקְּלַע רַב נַחְמָן לְסוּרָא שַׁיְלוּהִי כִּי הַאי גַוְנָא מַאי
אֲמַר לְהוּ מַתְנִיתִין הִיא הָרִאשׁוֹנָה נִשְׁבַּעַת לַשְּׁנִיָּה וּשְׁנִיָּה לַשְּׁלִישִׁית וּשְׁלִישִׁית לָרְבִיעִית וְאִלּוּ רִאשׁוֹנָה לַשְּׁלִישִׁית לָא קָתָנֵי מַאי טַעְמָא לָאו מִשּׁוּם דִּשְׁלִיחוּתַהּ עָבְדָה
מִי דָּמֵי הָתָם שְׁבוּעָה לְאֶחָד וּשְׁבוּעָה לְמֵאָה הָכָא אָמַר אִלּוּ אֲנָא הֲוַאי טָעֵנְנָא טְפֵי
וְלָא אֲמַרַן אֶלָּא דְּלָא אִיתֵהּ בְּמָתָא אֲבָל אִיתֵהּ בְּמָתָא אִבְּעִי לֵהּ לְמֵיתֵי
אִתְּמַר שְׁנֵי שְׁטָרוֹת הַיּוֹצְאִים בְּיוֹם אֶחָד רַב אָמַר חוֹלְקִין וּשְׁמוּאֵל אָמַר שׁוּדָא דְּדַיָּנֵי
לֵימָא רַב דְּאָמַר כְּרַבִּי מֵאִיר דְּאָמַר עֵדֵי חֲתִימָה כָּרְתִי

 *** דף צד: *** 

וּשְׁמוּאֵל דְּאָמַר כְּרַבִּי אֶלְעָזָר דְּאָמַר עֵדֵי מְסִירָה כָּרְתִי
לָא דְּכֻלֵּי עָלְמָא כְּרַבִּי אֶלְעָזָר וְהָכָא בְּהָא קָמִפַּלְגִי רַב סָבַר חֲלֻקָּה עֲדִיפָא וּשְׁמוּאֵל סָבַר שׁוּדָא דְּדַיָּנֵי עֲדִיפָא
וּמִי מָצֵית מוֹקְמַתְּ לֵהּ לְרַב כְּרַבִּי אֶלְעָזָר וְהָאָמַר רַב יְהוּדָה אָמַר רַב הֲלָכָה כְּרַבִּי אֶלְעָזָר בְּגִטִּין כִּי אַמְרִיתַהּ קַמֵּהּ דִּשְׁמוּאֵל אָמַר אַף בִּשְׁטָרוֹת מִכְּלָל דְּרַב סָבַר בִּשְׁטָרוֹת לָא אֶלָּא מְחַוַּרְתָּא רַב כְּרַבִּי מֵאִיר וּשְׁמוּאֵל כְּרַבִּי אֶלְעָזָר
מֵיתִיבִי שְׁנֵי שְׁטָרוֹת הַיּוֹצְאִים בְּיוֹם אֶחָד חוֹלְקִין תְּיוּבְתָּא דִשְׁמוּאֵל אָמַר לָךְ שְׁמוּאֵל הָא מַנִּי רַבִּי מֵאִיר הִיא וַאֲנָא דַּאֲמַרִי כְּרַבִּי אֶלְעָזָר
אִי רַבִּי מֵאִיר אֵימָא סֵיפָא כָּתַב לְאֶחָד וּמָסַר לְאַחֵר זֶה שֶׁמָּסַר לוֹ קָנָה וְאִי רַבִּי מֵאִיר אַמַּאי קָנָה הָאָמַר עֵדֵי חֲתִימָה כָּרְתִי
תַּנָּאֵי הִיא דְּתַנְיָא וַחֲכָמִים אוֹמְרִים יַחְלֹקוּ וְכָאן אָמְרוּ מַה שֶּׁיִּרְצֶה הַשָּׁלִישׁ יַעֲשֶׂה
אִמֵּהּ דְּרָמֵי בַּר חָמָא כְּתַבְתִּינְהוּ לְנִכְסַהּ לְרָמִי בַּר חָמָא בְּצַפְרָא לְאוּרְתָּא כְּתַבְתִּינְהוּ לְמָר עֻקְבָא בַּר חָמָא
אֲתָא רָמֵי בַּר חָמָא לְקַמֵּהּ דְּרַב שֵׁשֶׁת אוֹקְמֵהּ בְּנִכְסֵי אֲתָא מָר עֻקְבָא לְקַמֵּהּ דְּרַב נַחְמָן אוֹקְמֵהּ בְּנִכְסֵי אֲתָא רַב שֵׁשֶׁת לְקַמֵּהּ דְּרַב נַחְמָן אֲמַר לֵהּ מַאי טַעְמָא עֲבַד מָר הָכִי אֲמַר לֵהּ וּמַאי טַעְמָא עֲבַד מָר הָכִי
אֲמַר לֵהּ דִּקְדֵם אֲמַר לֵהּ אַטּוּ בִּירוּשָׁלַיִם יָתְבִינַן דְּכָתְבִינַן שָׁעוֹת אֶלָּא מָר מַאי טַעְמָא עֲבַד הָכִי אֲמַר לֵהּ שׁוּדָא דְּדַיָּנֵי
אֲמַר לֵהּ אֲנָא נָמֵי שׁוּדָא דְּדַיָּנֵי אֲמַר לֵהּ חֲדָא דַּאֲנָא דַּיָּנָא וּמָר לָאו דַּיָּנָא וְעוֹד מֵעִקָּרָא לָאו בְּתוֹרַת הָכִי אֲתֵית לַהּ
הָנְהוּ תְּרֵי שְׁטָרֵי דַּאֲתוֹ לְקַמֵּהּ דְּרַב יוֹסֵף חַד הֲוָה כָּתוּב בְּחַמְשָׁא בְּנִיסָן וְחַד הֲוָה כָּתוּב בֵּהּ בְּנִיסָן סְתָמָא אוֹקְמֵהּ רַב יוֹסֵף לְהָהוּא דְּחַמְשָׁא בְּנִיסָן בִּנְכָסִים
אֲמַר לֵהּ אִדַּךְ וַאֲנָא אַפְסֵד אֲמַר לֵהּ אַתְּ יָדְךָ עַל הַתַּחְתּוֹנָה אֵימָא בַּר עֶשְׂרִים וְתִשְׁעָה בְּנִיסָן אַתְּ
אֲמַר לֵהּ וְנִכְתּוֹב לִי מָר

 *** דף צה. *** 

טִרְפָא מֵאִיָּר וְאֵילָךְ אֲמַר לֵהּ יָכְלִי לְמֵימַר לָךְ אַתְּ בַּר חַד בְּנִיסָן אַתְּ
מַאי תַּקַּנְתֵּהּ נִכְתְּבוּ הַרְשָׁאָה לַהֲדָדֵי
מַתְנִי' מִי שֶׁהָיָה נָשׂוּי שְׁתֵּי נָשִׁים וּמָכַר אֶת שָׂדֵהוּ וְכָתְבָה רִאשׁוֹנָה לַלּוֹקֵחַ דִּין וּדְבָרִים אֵין לִי עִמָּךְ הַשְּׁנִיָּה מוֹצִיאָה מֵהַלּוֹקֵחַ וְרִאשׁוֹנָה מִן הַשְּׁנִיָּה וְהַלּוֹקֵחַ מִן הָרִאשׁוֹנָה וְחוֹזְרוֹת חֲלִילָה עַד שֶׁיַּעֲשׂוּ פְּשָׁרָה בֵּינֵיהֶם וְכֵן בַּעַל חוֹב וְכֵן אִשָּׁה בַּעֲלַת חוֹב
גְּמָ' וְכִי כָּתְבָה לֵהּ מַאי הָוֵי וְהָתַנְיָא הָאוֹמֵר לַחֲבֵרוֹ דִּין וּדְבָרִים אֵין לִי עַל שָׂדֶה זוֹ וְאֵין לִי עֵסֶק בָּהּ וְיָדַי מְסֻלָּקֹת הֵימֶנָּה לֹא אָמַר כְּלוּם הָכָא בְּמַאי עָסְקִינַן בְּשֶׁקָּנוּ מִיָּדָהּ
וְכִי קָנוּ מִיָּדָהּ מַאי הָוֵי תֵּימָא נַחַת רוּחַ עָשִׂיתִי לְבַעְלִי מִי לָא תְּנַן לָקַח מִן הָאִישׁ וְחָזַר וְלָקַח מִן הָאִשָּׁה מִקָּחוֹ בָּטֵל אַלְמָא יְכוֹלָה הִיא שֶׁתֹּאמַר נַחַת רוּחַ עָשִׂיתִי לְבַעְלִי
אָמַר רַבִּי זֵירָא אָמַר רַב חִסְדָּא לָא קַשְׁיָא הָא רַבִּי מֵאִיר הָא רַבִּי יְהוּדָה
דְּתַנְיָא כָּתַב לָרִאשׁוֹן וְלֹא חָתְמָה לוֹ לַשֵּׁנִי וְחָתְמָה לוֹ אִבְּדָה כְּתֻבָּתָהּ דִּבְרֵי רַבִּי מֵאִיר
רַבִּי יְהוּדָה אוֹמֵר יְכוֹלָה הִיא שֶׁתֹּאמַר נַחַת רוּחַ עָשִׂיתִי לְבַעְלִי אַתֶּם מַה לָּכֶם עָלַי
וְרַבִּי סָתֵם לַהּ הָכָא כְּרַבִּי מֵאִיר וְסָתֵם לַהּ הָתָם כְּרַבִּי יְהוּדָה
אָמַר רַב פָּפָּא בִּגְרוּשָׁה וְדִבְרֵי הַכֹּל
רַב אָשֵׁי אָמַר כֻּלַּהּ רַבִּי מֵאִיר הִיא וְעַד כָּאן לָא קָאָמַר רַבִּי מֵאִיר הָתָם אֶלָּא בִּשְׁנֵי לָקוֹחוֹת דְּאָמְרִי לַהּ אִי אִיתָא דְּנַחַת רוּחַ עֲבַדְתְּ לְקַמָּא אִבְּעִי לָךְ לְמִעְבַּד אֲבָל בְּלוֹקֵחַ אֶחָד אֲפִלּוּ רַבִּי מֵאִיר מוֹדֶה וּמַתְנִיתִין דִּכְתַב לֵהּ לְאַחֵר
תְּנַן הָתָם אֵין נִפְרָעִין מִנְּכָסִים מְשֻׁעְבָּדִים בִּמְקוֹם שֶׁיֵּשׁ נְכָסִים בְּנֵי חֹרִין וַאֲפִלּוּ הֵן זִבּוּרִית אִבַּעְיָא לְהוּ אִשְׁתְּדוּף בְּנֵי חָרֵי מַהוּ דְּלִטְרוֹף מִמְּשַׁעְבְּדִי
תָּא שְׁמַע כָּתַב לָרִאשׁוֹן וְלֹא חָתְמָה לוֹ לַשֵּׁנִי וְחָתְמָה לוֹ אִבְּדָה כְּתֻבָּתָהּ דִּבְרֵי רַבִּי מֵאִיר
וְאִי סָלְקָא דַּעְתָּךְ אִשְׁתְּדוּף בְּנֵי חָרֵי טָרֵף מִמְּשַׁעְבְּדִי נְהִי דְּאִבְּדָה כְּתֻבָּתָהּ מִשֵּׁנִי מֵרִאשׁוֹן מִיהָא תִּגְבֵּי
אָמַר רַב נַחְמָן בַּר יִצְחָק מַאי אִבְּדָה אִבְּדָה מִשֵּׁנִי
אָמַר רָבָא שְׁתֵּי תְּשׁוּבוֹת בַּדָּבָר חֲדָא דְּאִבְּדָה לִגְמָרֵי מַשְׁמַע וְעוֹד תַּנְיָא לָוָה מִן הָאֶחָד וּמָכַר נְכָסָיו לִשְׁנַיִם וְכָתַב בַּעַל חוֹב לְלוֹקֵחַ שֵׁנִי דִּין וּדְבָרִים אֵין לִי עִמָּךְ אֵין לוֹ עַל לוֹקֵחַ רִאשׁוֹן כְּלוּם מִפְּנֵי שֶׁיָּכוֹל לוֹמַר הִנַּחְתִּי לְךָ מָקוֹם לִגְבּוֹת הֵמֶנּוּ
הָתָם אִיהוּ דְּאַפְסֵד נַפְשֵׁהּ בְּיָדַיִם
אֲמַר לֵהּ רַב יֵמַר לְרַב אָשֵׁי

 *** דף צה: *** 

וְהָא מַעֲשִׂים בְּכׇל יוֹם דְּהָהוּא גַּבְרָא דְּמַשְׁכֵּן לֵהּ פַּרְדֵּסָא לְחַבְרֵהּ לַעֲשַׂר שְׁנִין וְקַשׁ לַחֲמֵשׁ שְׁנִין וַאֲתָא לְקַמַּיְהוּ דְּרַבָּנַן וּכְתַבוּ לֵהּ טִרְפָא
הָתָם נָמֵי אִינְהוּ הוּא דְּאַפְסִידוּ אַנַּפְשַׁיְהוּ כֵּוָן דַּהֲווֹ יָדְעִי דְּפַרְדֵּסָא עָבֵד דְּקִישׁ לָא אִבְּעִי לְהוּ לְמִזְבַּן
וְהִלְכְתָא אִשְׁתְּדוּף בְּנֵי חָרֵי טָרְפָא מִמְּשַׁעְבְּדִי
אָמַר אַבָּיֵי נְכָסַי לִיךְ וְאַחֲרַיִךְ לִפְלוֹנִי וְעָמְדָה וְנִסֵּת בַּעַל לוֹקֵחַ הָוֵי וְאֵין לְאַחֲרֶיךָ בִּמְקוֹם בַּעַל כְּלוּם
כְּמַאן כִּי הַאי תַּנָּא דְּתַנְיָא נְכָסַי לִיךְ וְאַחֲרַיִךְ לִפְלוֹנִי יָרַד הָרִאשׁוֹן וּמָכַר הַשֵּׁנִי מוֹצִיא מִיַּד הַלָּקוֹחוֹת דִּבְרֵי רַבִּי רַבָּן שִׁמְעוֹן בֶּן גַּמְלִיאֵל אוֹמֵר אֵין לַשֵּׁנִי אֶלָּא מַה שֶּׁשִּׁיֵּר רִאשׁוֹן
וּמִי אָמַר אַבָּיֵי הָכִי וְהָאָמַר אַבָּיֵי אֵיזֶהוּ רָשָׁע עָרוּם זֶה הַמַּשִּׂיא עֵצָה לִמְכֹּר בִּנְכָסִים כְּרַבָּן שִׁמְעוֹן בֶּן גַּמְלִיאֵל
מִי קָאָמַר תִּנָּשֵׂא נִשֵּׂאת קָאָמַר
וְאָמַר אַבָּיֵי נְכָסַי לִיךְ וְאַחֲרַיִךְ לִפְלוֹנִי וּמָכְרָה וָמֵתָה הַבַּעַל מוֹצִיא מִיַּד הַלָּקוֹחוֹת וְאַחֲרַיִךְ מִיַּד בַּעַל וְלוֹקֵחַ מִיַּד אַחֲרַיִךְ וּמוֹקְמִינַן לְכֻלְּהוּ בִּידָא דְלוֹקֵחַ
מַאי שְׁנָא מֵהָא דִּתְנַן וְחוֹזְרוֹת חֲלִילָה עַד שֶׁיַּעֲשׂוּ פְּשָׁרָה בֵּינֵיהֶן הָתָם אִית לְהוּ פְּסֵדָא לְכֻלְּהוּ הָכָא לוֹקֵחַ הוּא דְּאִית לֵהּ פְּסֵדָא
אֲזַל רַפְרָם אֲמַר לִשְׁמַעְתָּא קַמֵּהּ דְּרַב אָשֵׁי מִי אָמַר אַבָּיֵי הָכִי וְהָאָמַר אַבָּיֵי נְכָסַי לִיךְ וְאַחֲרַיִךְ לִפְלוֹנִי עָמְדָה וְנִסֵּת בַּעַל לוֹקֵחַ הָוֵי וְאֵין לְאַחֲרַיִךְ בִּמְקוֹם בַּעַל כְּלוּם
אֲמַר לֵהּ הָתָם דְּאָמַר לַהּ כְּשֶׁהִיא פְּנוּיָה הָכָא דְּאָמַר לַהּ כְּשֶׁהִיא נְשׂוּאָה מַאי קָאָמַר לַהּ אַחֲרַיִךְ לִקְנֵי בַּעַל לָא לִקְנֵי
וְכֵן בַּעַל חוֹב תָּנָא וְכֵן בַּעַל חוֹב וּשְׁנֵי לָקוֹחוֹת
וְכֵן אִשָּׁה בַּעֲלַת חוֹב וּשְׁנֵי לָקוֹחוֹת
הֲדַרַן עֲלָךְ מִי שֶׁהָיָה נָשׂוּי
מַתְנִי' אַלְמָנָה נִזּוֹנֶת מִנִּכְסֵי יְתוֹמִים מַעֲשֵׂה יָדֶיהָ שֶׁלָּהֶן וְאֵין חַיָּבִין בִּקְבוּרָתָהּ יוֹרְשֶׁיהָ יוֹרְשֵׁי כְתֻבָּתָהּ חַיָּבִין בִּקְבוּרָתָהּ
גְּמָ' אִבַּעְיָא לְהוּ נִזּוֹנֶת תְּנַן אוֹ הַנִּזּוֹנֶת תְּנַן נִזּוֹנֶת תְּנַן וּכְאַנְשֵׁי גָלִיל וְלָא סַגִּי דְּלָא יָהֲבִי לַהּ
אוֹ דִלְמָא הַנִּזּוֹנֶת תְּנַן וּכְאַנְשֵׁי יְהוּדָה וְאִי בָּעוּ לָא יָהֲבִי לַהּ

 *** דף צו. *** 

תָּא שְׁמַע אָמַר רַבִּי זֵירָא אָמַר שְׁמוּאֵל מְצִיאַת אַלְמָנָה לְעַצְמָהּ אִי אָמְרַתְּ בִּשְׁלָמָא הַנִּזּוֹנֶת תְּנַן שַׁפִּיר אֶלָּא אִי אָמְרַתְּ נִזּוֹנֶת תְּנַן נִהְווֹ כְּבַעַל מָה בַּעַל מְצִיאַת אִשָּׁה לְבַעְלָהּ הָכָא נָמֵי מְצִיאַת אִשָּׁה לַיּוֹרְשִׁים
לְעוֹלָם אֵימָא לָךְ נִזּוֹנֶת תְּנַן טַעְמָא מַאי אֲמוּר רַבָּנַן מְצִיאַת אִשָּׁה לְבַעְלָהּ דְּלָא תֶּהְוֵי לַהּ אֵיבָה הָנֵי תֶּהְוֵי לְהוּ אֵיבָה
אָמַר רַבִּי יוֹסֵי בַּר חֲנִינָא כׇּל מְלָאכוֹת שֶׁהָאִשָּׁה עוֹשָׂה לְבַעְלָהּ אַלְמָנָה עוֹשָׂה לַיּוֹרְשִׁים חוּץ מִמְּזִיגַת הַכּוֹס וְהַצָּעַת הַמִּטָּה וְהַרְחָצַת פָּנָיו יָדָיו וְרַגְלָיו
אָמַר רַבִּי יְהוֹשֻׁעַ בֶּן לֵוִי כׇּל מְלָאכוֹת שֶׁהָעֶבֶד עוֹשֶׂה לְרַבּוֹ תַּלְמִיד עוֹשֶׂה לְרַבּוֹ חוּץ מֵהַתָּרַת (לוֹ) מִנְעָל
אָמַר רָבָא לָא אֲמַרַן אֶלָּא בִּמְקוֹם שֶׁאֵין מַכִּירִין אוֹתוֹ אֲבָל בִּמְקוֹם שֶׁמַּכִּירִין אוֹתוֹ לֵית לַן בַּהּ אָמַר רַב אָשֵׁי וּבִמְקוֹם שֶׁאֵין מַכִּירִין אוֹתוֹ נָמֵי לָא אֲמַרַן אֶלָּא דְּלָא מַנַּח תְּפִלִּין אֲבָל מַנַּח תְּפִלִּין לֵית לַן בַּהּ
אָמַר רַבִּי חִיָּא בַּר אַבָּא אָמַר רַבִּי יוֹחָנָן כׇּל הַמּוֹנֵעַ תַּלְמִידוֹ מִלְּשַׁמְּשׁוֹ כְּאִלּוּ מוֹנֵעַ מִמֶּנּוּ חֶסֶד שֶׁנֶּאֱמַר לַמָּס מֵרֵעֵהוּ חָסֶד רַב נַחְמָן בַּר יִצְחָק אוֹמֵר אַף פּוֹרֵק מִמֶּנּוּ יִרְאַת שָׁמַיִם שֶׁנֶּאֱמַר וְיִרְאַת שַׁדַּי יַעֲזֹב
אָמַר רַבִּי אֶלְעָזָר אַלְמָנָה שֶׁתָּפְסָה מִטַּלְטְלִין בִּמְזוֹנוֹתֶיהָ מַה שֶּׁתָּפְסָה תָּפְסָה תַּנְיָא נָמֵי הָכִי אַלְמָנָה שֶׁתָּפְסָה מִטַּלְטְלִין בִּמְזוֹנוֹתֶיהָ מַה שֶּׁתָּפְסָה תָּפְסָה
וְכֵן כִּי אֲתָא רַב דִּימִי אָמַר מַעֲשֶׂה בְּכַלָּתוֹ שֶׁל רַבִּי שַׁבְּתַי שֶׁתָּפְסָה דִּסַקַּיָּא מְלֵאָה מָעוֹת וְלֹא הָיָה כֹּחַ בְּיַד חֲכָמִים לְהוֹצִיא מִיָּדָהּ
אָמַר רָבִינָא וְלָא אֲמַרַן אֶלָּא לִמְזוֹנֵי אֲבָל לִכְתֻבָּה מַפְּקִינַן מִנַּהּ
מַתְקֵף לַהּ מָר בַּר רַב אָשֵׁי מַאי שְׁנָא לִכְתֻבָּה דְּמִמְּקַרְקְעֵי וְלָא מִמִּטַּלְטְלִי מְזוֹנוֹת נָמֵי מִמְּקַרְקְעֵי וְלָא מִמִּטַּלְטְלִי אֶלָּא לִמְזוֹנֵי מַאי דְּתָפְסָה תָּפְסָה הָכִי נָמֵי לִכְתֻבָּה
אֲמַר לֵהּ רַב יִצְחָק בַּר נַפְתָּלִי לְרָבִנָא הָכִי אָמְרִינַן מִשְּׁמֵהּ דְּרָבָא כְּוָתָךְ
אָמַר רַבִּי יוֹחָנָן מִשְּׁמֵהּ דְּרַבִּי יוֹסֵי בֶּן זִמְרָא אַלְמָנָה שֶׁשָּׁהֲתָה שְׁתַּיִם וְשָׁלֹשׁ שָׁנִים וְלֹא תָּבְעָה מְזוֹנוֹת אִבְּדָה מְזוֹנוֹת
הַשְׁתָּא שְׁתַּיִם אִבְּדָה שָׁלֹשׁ מִבַּעְיָא לָא קַשְׁיָא כָּאן בַּעֲנִיָּה כָּאן בַּעֲשִׁירָה
אִי נָמֵי כָּאן בִּפְרוּצָה כָּאן בִּצְנוּעָה
אָמַר רָבָא לָא אֲמַרַן אֶלָּא לְמַפְרֵעַ אֲבָל לְהַבָּא יֵשׁ לָהּ
בָּעֵי רַבִּי יוֹחָנָן יְתוֹמִים אוֹמְרִים נָתַנְנוּ וְהִיא אוֹמֶרֶת לֹא נָטַלְתִּי עַל מִי לְהָבִיא רְאָיָה

 *** דף צו: *** 

נִכְסֵי בְּחֶזְקַת יַתְמֵי קָיְמִי וְעַל אַלְמָנָה לְהָבִיא רְאָיָה אוֹ דִלְמָא נִכְסֵי בְּחֶזְקַת אַלְמָנָה קָיְמִי וְעַל הַיְּתוֹמִים לְהָבִיא רְאָיָה
תָּא שְׁמַע דְּתָנֵי לֵוִי אַלְמָנָה כׇּל זְמַן שֶׁלֹּא נִסֵּת עַל הַיְּתוֹמִים לְהָבִיא רְאָיָה נִסֵּת עָלֶיהָ לְהָבִיא רְאָיָה
אָמַר רַב שִׁימִי בַּר אָשֵׁי כְּתַנָּאֵי מוֹכֶרֶת וְכוֹתֶבֶת אֵלּוּ לִמְזוֹנוֹת מָכַרְתִּי וְאֵלּוּ לִכְתֻבָּה מָכַרְתִּי דִּבְרֵי רַבִּי יְהוּדָה רַבִּי יוֹסֵי אוֹמֵר מוֹכֶרֶת וְכוֹתֶבֶת סְתָם וְכֵן כֹּחָהּ יָפֶה
מַאי לָאו בְּהָא קָמִפַּלְגִי לְרַבִּי יְהוּדָה דְּאָמַר בָּעֵי לְפָרוֹשֵׁי סָבַר נִכְסֵי בְּחֶזְקַת יַתְמֵי קָיְמִי וְעַל הָאַלְמָנָה לְהָבִיא רְאָיָה וְרַבִּי יוֹסֵי סָבַר לָא בָּעֵי לְפָרוֹשֵׁי נִכְסֵי בְּחֶזְקַת אַלְמָנָה קָיְמִי וְעַל הַיְּתוֹמִים לְהָבִיא רְאָיָה
מִמַּאי דִּלְמָא דְּכֻלֵּי עָלְמָא נִכְסֵי בְּחֶזְקַת אַלְמָנָה קָיְמִי וְעַל הַיְּתוֹמִים לְהָבִיא רְאָיָה וְרַבִּי יְהוּדָה עֵצָה טוֹבָה קָא מַשְׁמַע לַן דְּלָא לִקְרוֹ לַהּ רַעַבְתָנוּתָא
דְּאִי לָא תֵּימָא הָכִי הָא דְּבָעֵי רַבִּי יוֹחָנָן תִּפְשׁוֹט לֵהּ מִמַּתְנִיתִין מוֹכֶרֶת לִמְזוֹנוֹת שֶׁלֹּא בְּבֵית דִּין וְכוֹתֶבֶת אֵלּוּ לִמְזוֹנוֹת מָכַרְתִּי אֶלָּא מִמַּתְנִיתִין לֵיכָּא לְמִשְׁמַע מִנַּהּ דְּעֵצָה טוֹבָה קָא מַשְׁמַע לַן הָכִי נָמֵי עֵצָה טוֹבָה קָא מַשְׁמַע לַן
אִי נָמֵי דְּכֻלֵּי עָלְמָא נִכְסֵי בְּחֶזְקַת יַתְמֵי קָיְמִי וְהַיְנוּ טַעְמָא דְּרַבִּי יוֹסֵי כִּדְאַבָּיֵי קַשִּׁישָׁא דְּאָמַר אַבָּיֵי קַשִּׁישָׁא מָשָׁל דְּרַבִּי יוֹסֵי לְמָה הַדָּבָר דּוֹמֶה לִשְׁכִיב מְרַע שֶׁאָמַר תְּנוּ מָאתַיִם זוּז לִפְלוֹנִי בַּעַל חוֹבִי רָצָה בְּחוֹבוֹ נוֹטְלָן רָצָה בְּמַתָּנָה נוֹטְלָן

 *** דף צז. *** 

אִם בְּמַתָּנָה נוֹטְלָן לֹא כָּךְ יָפֶה כֹּחוֹ
כֵּיצַד מוֹכֶרֶת אָמַר רַבִּי דָּנִיאֵל בַּר רַב קַטִּינָא אָמַר רַב הוּנָא מוֹכֶרֶת אַחַת לִשְׁנֵים עָשָׂר חֹדֶשׁ וְלוֹקֵחַ מְפַרְנֵס אַחַת לִשְׁלשִׁים יוֹם וְרַב יְהוּדָה אָמַר מוֹכֶרֶת לְשִׁשָּׁה חֳדָשִׁים וְלוֹקֵחַ מְפַרְנֵס אַחַת לִשְׁלשִׁים יוֹם
תַּנְיָא כְּוָתֵהּ דְּרַב הוּנָא מוֹכֶרֶת לִשְׁנֵים עָשָׂר חֹדֶשׁ וְלוֹקֵחַ מְפַרְנֵס אַחַת לִשְׁלשִׁים יוֹם תַּנְיָא כְּוָתֵהּ דְּרַב יְהוּדָה מוֹכֶרֶת לְשִׁשָּׁה חֳדָשִׁים וְלוֹקֵחַ מְפַרְנֵס אַחַת לִשְׁלשִׁים יוֹם
אָמַר אַמֵּימָר הִלְכְתָא מוֹכֶרֶת לְשִׁשָּׁה חֳדָשִׁים וְלוֹקֵחַ מְפַרְנֵס אַחַת לִשְׁלשִׁים יוֹם אֲמַר לֵהּ רַב אָשֵׁי לְאַמֵּימָר דְּרַב הוּנָא מַאי אֲמַר לֵהּ לָא שְׁמִיעַ לִי כְּלוֹמַר לָא סְבִירָא לִי
בְּעוֹ מִנֵּהּ מֵרַב שֵׁשֶׁת מוֹכֶרֶת לִמְזוֹנוֹת מַהוּ שֶׁתַּחֲזֹר וְתִטְרֹף לִכְתֻבָּה
קָמִבַּעְיָא לְהוּ בִּדְרַב יוֹסֵף דְּאָמַר רַב יוֹסֵף אַרְמַלְתָּא דְּזַבֵּן אַחְרָיוּת אַיַּתְמֵי וּבֵי דִינָא דְּזַבֵּן אַחְרָיוּת אַיַּתְמֵי מַאי
כֵּוָן דְּאַחְרָיוּת אַיַּתְמֵי טָרְפָא אוֹ דִלְמָא מָצֵי אָמְרִי לַהּ נְהִי דְּאַחְרָיוּת דְּעָלְמָא לָא קַבֵּלְתְּ עִלָּוָךְ אַחְרָיוּת דְּנַפְשָׁךְ מִי לָא קַבּוֹלֵי קַבֵּלְתְּ
אֲמַר לֵהּ תְּנֵיתוּהָ מוֹכֶרֶת וְהוֹלֶכֶת עַד כְּדֵי כְתֻבָּתָהּ וְסֶמֶךְ לָהּ שֶׁתִּגְבֶּה כְּתֻבָּתָהּ מִן הַשְּׁאָר שְׁמַע מִנַּהּ שַׁיַּרָא אִין לָא שַׁיַּרָא לָא
וְדִלְמָא עֵצָה טוֹבָה קָא מַשְׁמַע לַן דְּלָא לִקְרוֹ לַהּ הַדְרָנִיתָא אִם כֵּן לִתְנֵי גּוֹבָה כְּתֻבָּתָהּ מִן הַשְּׁאָר מַאי סֶמֶךְ לָהּ שְׁמַע מִנַּהּ שַׁיַּרָא אִין לָא שַׁיַּרָא לָא
אִבַּעְיָא לְהוּ זַבֵּן וְלָא אִצְטְרִיכוּ לֵהּ זוּזֵי הָדְרִי זְבִינֵי אוֹ לָא הָדְרִי זְבִינֵי
תָּא שְׁמַע דְּהָהוּא גַּבְרָא דְּזַבֵּן אַרְעָא לְרַב פָּפָּא דְּאִצְטְרִיכוּ לֵהּ זוּזֵי לְמִזְבַּן תּוֹרֵי לְסוֹף לָא אִצְטְרִיכוּ לֵהּ וְאַהְדְּרַהּ נִהֲלֵהּ רַב פָּפָּא לְאַרְעֵהּ רַב פָּפָּא לִפְנִים מִשּׁוּרַת הַדִּין הוּא דַּעֲבַד
תָּא שְׁמַע דְּהָהוּא בִּצּוּרְתָּא דַּהֲוָת בִּנְהַרְדְּעָא זַבְּנִנְהוּ כֻּלֵּי עָלְמָא לְאַפַּדְנַיְהוּ לְסוֹף אֲתוֹ חִטֵּי אֲמַר לְהוּ רַב נַחְמָן דִּינָא הוּא דְּהָדְרִי אַפַּדְנֵי לְמָרַיְהוּ
הָתָם נָמֵי זְבִינֵי בְּטָעוּת הֲווֹ דְּאִגַּלַּאי מִלְּתָא דְּאַרְבָּא בְּעִקּוּלֵי הֲוָה קָיְמָא
אִי הָכִי הַיְנוּ דַּאֲמַר לֵהּ רָמֵי בַּר שְׁמוּאֵל לְרַב נַחְמָן אִם כֵּן נִמְצֵאתָ מַכְשִׁילָן לֶעָתִיד לָבֹא אֲמַר לֵהּ אַטּוּ כׇּל יוֹמָא בִּצּוּרְתָּא שְׁכִיחָא אֲמַר לֵהּ אִין בִּצּוּרְתָּא בִּנְהַרְדְּעָא מִשְׁכָּח שְׁכִיחָא
וְהִלְכְתָא זַבֵּן וְלָא אִצְטְרִיכוּ לֵהּ זוּזֵי הָדְרִי זְבִינֵי
מַתְנִי' אַלְמָנָה בֵּין מִן הָאֵרוּסִין בֵּין מִן הַנִּשּׂוּאִין מוֹכֶרֶת שֶׁלֹּא בְּבֵית דִּין
רַבִּי שִׁמְעוֹן אוֹמֵר מִן הַנִּשּׂוּאִין מוֹכֶרֶת שֶׁלֹּא בְּבֵית דִּין מִן הָאֵרוּסִין לֹא תִּמְכֹּר אֶלָּא בְּבֵית דִּין מִפְּנֵי שֶׁאֵין לָהּ מְזוֹנוֹת וְכֹל שֶׁאֵין לָהּ מְזוֹנוֹת לֹא תִּמְכֹּר אֶלָּא בְּבֵית דִּין
גְּמָ' בִּשְׁלָמָא מִן הַנִּשּׂוּאִין מִשּׁוּם מְזוֹנֵי

 *** דף צז: *** 

אֶלָּא מִן הָאֵרוּסִין מַאי טַעְמָא אָמַר עֻלָּא מִשּׁוּם חִנָּא רַבִּי יוֹחָנָן אָמַר לְפִי שֶׁאֵין אָדָם רוֹצֶה שֶׁתִּתְבַּזֶּה אִשְׁתּוֹ בְּבֵית דִּין
מַאי בֵּינַיְהוּ אִכָּא בֵּינַיְהוּ גְּרוּשָׁה לְמַאן דְּאָמַר מִשּׁוּם חִנָּא גְּרוּשָׁה נָמֵי בָּעֲיָא חֵן לְמַאן דְּאָמַר לְפִי שֶׁאֵין אָדָם רוֹצֶה שֶׁתִּתְבַּזֶּה אִשְׁתּוֹ בְּבֵית דִּין גְּרוּשָׁה לָא אִכְפַּת לֵהּ
תְּנַן וּגְרוּשָׁה לֹא תִּמְכֹּר אֶלָּא בְּבֵית דִּין בִּשְׁלָמָא לְמַאן דְּאָמַר לְפִי שֶׁאֵין אָדָם רוֹצֶה שֶׁתִּתְבַּזֶּה אִשְׁתּוֹ בְּבֵית דִּין גְּרוּשָׁה לָא אִכְפַּת לֵהּ אֶלָּא לְמַאן דְּאָמַר מִשּׁוּם חִנָּא גְּרוּשָׁה נָמֵי בָּעֲיָא חֵן
הָא מַנִּי רַבִּי שִׁמְעוֹן הִיא
אִי רַבִּי שִׁמְעוֹן הָא תְּנָא לֵהּ רֵישָׁא מִן הָאֵרוּסִין לֹא תִּמְכֹּר כּוּ'
מַהוּ דְּתֵימָא אַלְמָנָה מִן הָאֵרוּסִין הוּא דְּלָא נְפִישׁ חֵן דִּידַהּ אֲבָל גְּרוּשָׁה דִּנְפִישׁ חֵן דִּידַהּ אֵימָא תִּבְּעֵי חֵן
הָא נָמֵי תְּנֵינָא כֹּל שֶׁאֵין לָהּ מְזוֹנוֹת לְאֵתוֹיֵי מַאי לָאו לְאֵתוֹיֵי גְּרוּשָׁה
לָא לְאֵתוֹיֵי מְגֹרֶשֶׁת וְאֵינָהּ מְגֹרֶשֶׁת כִּדְרַבִּי זֵירָא דְּאָמַר רַבִּי זֵירָא כׇּל מָקוֹם שֶׁאָמְרוּ מְגֹרֶשֶׁת וְאֵינָהּ מְגֹרֶשֶׁת בַּעַל חַיָּב בִּמְזוֹנוֹתֶיהָ
תָּא שְׁמַע כְּשֵׁם שֶׁמּוֹכֶרֶת שֶׁלֹּא בְּבֵית דִּין כָּךְ יוֹרְשֶׁיהָ יוֹרְשֵׁי כְתֻבָּתָהּ מוֹכְרִים שֶׁלֹּא בְּבֵית דִּין בִּשְׁלָמָא לְמַאן דְּאָמַר לְפִי שֶׁאֵין אָדָם רוֹצֶה שֶׁתִּתְבַּזֶּה אִשְׁתּוֹ בְּבֵית דִּין כִּי הֵיכִי דְּאִיהִי לָא נִיחָא לֵהּ דְּתִתְבַּזֵּי יוֹרְשֶׁיהָ נָמֵי לָא נִיחָא לֵהּ דְּלִבַּזּוּ אֶלָּא לְמַאן דְּאָמַר מִשּׁוּם חִנָּא יוֹרְשֶׁיהָ מַאי חֵן אִכָּא תַּרְגְּמַהּ עֻלָּא כְּגוֹן שֶׁיְּרָשַׁתָּה בִּתָּהּ אוֹ אֲחוֹתָהּ
מַתְנִי' מָכְרָה כְּתֻבָּתָהּ אוֹ מִקְצָתָהּ מִשְׁכְּנָה כְּתֻבָּתָהּ אוֹ מִקְצָתָהּ נָתְנָה כְּתֻבָּתָהּ לְאַחֵר אוֹ מִקְצָתָהּ לֹא תִּמְכֹּר אֶת הַשְּׁאָר אֶלָּא בְּבֵית דִּין וַחֲכָמִים אוֹמְרִים מוֹכֶרֶת הִיא אֲפִלּוּ אַרְבָּעָה וַחֲמִשָּׁה פְּעָמִים וּמוֹכֶרֶת לִמְזוֹנוֹת שֶׁלֹּא בְּבֵית דִּין וְכוֹתֶבֶת לִמְזוֹנוֹת מָכַרְתִּי וּגְרוּשָׁה לֹא תִּמְכֹּר אֶלָּא בְּבֵית דִּין
גְּמָ' מַתְנִיתִין מַנִּי רַבִּי שִׁמְעוֹן הִיא דְּתַנְיָא מָכְרָה כְּתֻבָּתָהּ מִשְׁכְּנָה כְּתֻבָּתָהּ עָשְׂתָה כְּתֻבָּתָהּ אַפּוֹתֵיקֵי לְאַחֵר אֵין לָהּ מְזוֹנוֹת דִּבְרֵי רַבִּי מֵאִיר רַבִּי שִׁמְעוֹן אוֹמֵר אַף עַל פִּי שֶׁלֹּא מָכְרָה וְלֹא מִשְׁכְּנָה כְּתֻבָּתָהּ אֶלָּא מַחֲצִיתָהּ אִבְּדָה מְזוֹנוֹתֶיהָ
לְמֵימְרָא דְּרַבִּי שִׁמְעוֹן סָבַר דְּלָא אָמְרִינַן מִקְצָת כֶּסֶף כְּכׇל כֶּסֶף וְרַבָּנַן סָבְרִי אָמְרִינַן מִקְצָת כֶּסֶף כְּכׇל כֶּסֶף
הָא אִפְּכָא שָׁמְעִינַן לְהוּ דְּתַנְיָא וְהוּא אִשָּׁה בִּבְתוּלֶיהָ פְּרָט לְבוֹגֶרֶת שֶׁכָּלוּ בְּתוּלֶיהָ דִּבְרֵי רַבִּי מֵאִיר רַבִּי אֶלְעָזָר וְרַבִּי שִׁמְעוֹן מַכְשִׁירִין בְּבוֹגֶרֶת
הָתָם בִּקְרָאֵי פְּלִיגִי רַבִּי מֵאִיר סָבַר בְּתוּלָה אֲפִלּוּ מִקְצָת בְּתוּלִים בְּתוּלֶיהָ עַד דְּאִכָּא כֻּלְּהוּ בְּתוּלִים בִּבְתוּלֶיהָ בִּכְדַרְכָּהּ אִין שֶׁלֹּא כְּדַרְכָּהּ לָא
רַבִּי אֶלְעָזָר וְרַבִּי שִׁמְעוֹן סָבְרִי בְּתוּלָה שְׁלֵמָה מַשְׁמַע בְּתוּלֶיהָ אֲפִלּוּ מִקְצָת בְּתוּלִים

 *** דף צח. *** 

בִּבְתוּלֶיהָ שֶׁיְּהוּ כׇּל בְּתוּלֶיהָ קָיְמִין בֵּין בִּכְדַרְכָּהּ בֵּין שֶׁלֹּא כְּדַרְכָּהּ
הָהִיא אִתְּתָא דִּתְפַסָה כָּסָא דְכַסְפָּא בִּכְתֻבְּתַהּ קָתָבְעָה מְזוֹנֵי אֲתַאי לְקַמֵּהּ דְּרָבָא אֲמַר לְהוּ לְיַתְמֵי זִילוּ הַבוּ לַהּ מְזוֹנוֹת לֵית דְּחָשׁ לְהָא דְּרַבִּי שִׁמְעוֹן דְּאָמַר לָא אָמְרִינַן מִקְצָת כֶּסֶף כְּכׇל כֶּסֶף
שְׁלַח לֵהּ רַבָּה בְּרֵהּ דְּרָבָא לְרַב יוֹסֵף מוֹכֶרֶת שֶׁלֹּא בְּבֵית דִּין צְרִיכָה שְׁבוּעָה אוֹ אֵין צְרִיכָה שְׁבוּעָה וְתִבְּעֵי לָךְ הַכְרָזָה
אֲמַר לֵהּ הַכְרָזָה לָא קָמִבַּעְיָא לִי דְּאָמַר רַבִּי זֵירָא אָמַר רַב נַחְמָן אַלְמָנָה שֶׁשָּׁמָה לְעַצְמָהּ לֹא עָשְׂתָה וְלֹא כְּלוּם
הֵיכִי דָמֵי אִי דְּאַכְרוּז אַמַּאי לֹא עָשְׂתָה וְלֹא כְּלוּם אֶלָּא לָאו דְּלָא אַכְרוּז וּלְעַצְמָהּ הוּא דְּלֹא עָשְׂתָה וְלֹא כְּלוּם הָא לְאַחֵר מַה שֶּׁעָשְׂתָה עָשְׂתָה
לְעוֹלָם דְּאַכְרוּז וּדְאָמְרִי לַהּ מַאן שָׁם לִיךְ
כִּי הַאי דְּהָהוּא גַּבְרָא דְּאַפְקִידוּ גַּבֵּהּ כִּסְתָּא דְיַתְמֵי אֲזַל שָׁמַהּ לְנַפְשֵׁהּ בְּאַרְבַּע מְאָה זוּזֵי אִיַּקַּר קָם בְּשֵׁת מְאָה
אֲתָא לְקַמֵּהּ דְּרַבִּי אַמֵּי אֲמַר לֵהּ מַאן שָׁם לָךְ
וְהִלְכְתָא צְרִיכָה שְׁבוּעָה וְאֵינָהּ צְרִיכָה הַכְרָזָה
מַתְנִי' אַלְמָנָה שֶׁהָיְתָה כְּתֻבָּתָהּ מָאתַיִם וּמָכְרָה שָׁוֶה מָנֶה בְּמָאתַיִם אוֹ שָׁוֶה מָאתַיִם בְּמָנֶה נִתְקַבְּלָה כְּתֻבָּתָהּ
הָיְתָה כְּתֻבָּתָהּ מָנֶה וּמָכְרָה שָׁוֶה מָנֶה וְדִינָר בְּמָנֶה מִכְרָהּ בָּטֵל אֲפִלּוּ הִיא אוֹמֶרֶת אַחְזִיר דִּינָר לַיּוֹרְשִׁין מָכְרָה בָּטֵל
רַבָּן שִׁמְעוֹן בֶּן גַּמְלִיאֵל אוֹמֵר לְעוֹלָם מִכְרָהּ קַיָּם עַד שֶׁתְּהֵא שָׁם כְּדֵי שֶׁתְּשַׁיֵּר בְּשָׂדֶה בַּת תִּשְׁעָה קַבִּין וּבְגִנָּה בַּת חֲצִי קַב וּכְדִבְרֵי רַבִּי עֲקִיבָא בֵּית רֹבַע
הָיְתָה כְּתֻבָּתָהּ אַרְבַּע מֵאוֹת זוּז וּמָכְרָה לָזֶה בְּמָנֶה וְלָזֶה בְּמָנֶה וְלָאַחֲרוֹן יָפֶה מָנֶה וְדִינָר בְּמָנֶה שֶׁל אַחֲרוֹן בָּטֵל וְשֶׁל כֻּלָּן מִכְרָן קַיָּם
גְּמָ' מַאי שְׁנָא שָׁוֶה מָאתַיִם בְּמָנֶה דְּאָמְרִי לַהּ אַתְּ אַפְסֵדְתְּ שָׁוֶה מָנֶה בְּמָאתַיִם נָמֵי תֵּימָא אֲנָא אַרְוַחְנָא
אָמַר רַב נַחְמָן אָמַר רַבָּה בַּר אֲבוּהּ

 *** דף צח: *** 

כָּאן שָׁנָה רַבִּי הַכֹּל לְבַעַל הַמָּעוֹת כִּדְתַנְיָא הוֹסִיפוּ לוֹ אַחַת יְתֵרָה הַכֹּל לַשָּׁלִיחַ דִּבְרֵי רַבִּי יְהוּדָה רַבִּי יוֹסֵי אוֹמֵר חוֹלְקִין
וְהָתַנְיָא רַבִּי יוֹסֵי אוֹמֵר הַכֹּל לְבַעַל הַמָּעוֹת אָמַר רָמֵי בַּר חָמָא לָא קַשְׁיָא כָּאן בְּדָבָר שֶׁיֵּשׁ לוֹ קִצְבָה כָּאן בְּדָבָר שֶׁאֵין לוֹ קִצְבָה
אָמַר רַב פָּפָּא הִלְכְתָא דָּבָר שֶׁיֵּשׁ לוֹ קִצְבָה חוֹלְקִין דָּבָר שֶׁאֵין לוֹ קִצְבָה הַכֹּל לְבַעַל הַמָּעוֹת מַאי קָא מַשְׁמַע לַן שִׁנּוּיָא דְּשַׁנִּינַן שִׁנּוּיָא הוּא
אִבַּעְיָא לְהוּ אֲמַר לֵהּ זַבֵּן לִי לִתְכָּא וַאֲזַל וְזַבֵּן לֵהּ כּוֹרָא מַאי מוֹסִיף עַל דְּבָרָיו הוּא וְלִתְכָּא מִיהָא קָנֵי אוֹ דִלְמָא מַעֲבִיר עַל דְּבָרָיו הוּא וְלִתְכָּא נָמֵי לָא קָנֵי
אָמַר רַב יַעֲקֹב מִנְּהַר פְּקוֹד מִשְּׁמֵהּ דְּרָבִנָא תָּא שְׁמַע אָמַר בַּעַל הַבַּיִת לִשְׁלוּחוֹ תֵּן לָהֶן חֲתִיכָה לָאוֹרְחִין וְהוּא אוֹמֵר טְלוּ שְׁתַּיִם וְהֵן נָטְלוּ שָׁלֹשׁ כֻּלָּן מָעֲלוּ
אִי אָמְרַתְּ בִּשְׁלָמָא מוֹסִיף עַל דְּבָרָיו הָוֵי מִשּׁוּם הָכִי בַּעַל הַבַּיִת מָעַל אֶלָּא אִי אָמְרַתְּ מַעֲבִיר עַל דְּבָרָיו הָוֵי בַּעַל הַבַּיִת אַמַּאי מָעַל וְהָתְנַן הַשָּׁלִיחַ שֶׁעָשָׂה שְׁלִיחוּתוֹ בַּעַל הַבַּיִת מָעַל לֹא עָשָׂה שְׁלִיחוּתוֹ שָׁלִיחַ מָעַל
הָכָא בְּמַאי עָסְקִינַן דְּאָמַר לְהוּ טְלוּ אַחַת מִדַּעְתּוֹ שֶׁל בַּעַל הַבַּיִת וְאַחַת מִדַּעְתִּי וּשְׁקַלוּ אִינְהוּ תְּלָת
תָּא שְׁמַע הָיְתָה כְּתֻבָּתָהּ מָנֶה וּמָכְרָה שָׁוֶה מָנֶה וְדִינָר בְּמָנֶה מִכְרָהּ בָּטֵל
מַאי לָאו דְּזַבֵּן שָׁוֶה מָנֶה וְדִינָר בְּמָנֶה וְדִינָר וּמַאי בְּמָנֶה מָנֶה שֶׁלָּהּ וּמַאי אֲפִלּוּ אֲפִלּוּ הִיא אוֹמֶרֶת אַחְזִיר אֶת הַדִּינָר לַיּוֹרְשִׁים בְּדִינָר מְקַרְקְעֵי וְקָתָנֵי מִכְרָהּ בָּטֵל
אָמַר רַב הוּנָא בְּרֵהּ דְּרַב נָתָן לָא בִּדְאוֹזֵל

 *** דף צט. *** 

הָא מִדְּסֵיפָא בִּדְאוֹזֵל הָוֵי רֵישָׁא בִּדְלָא אוֹזֵל דְּקָתָנֵי סֵיפָא הָיְתָה כְּתֻבָּתָהּ אַרְבַּע מֵאוֹת זוּז מָכְרָה לָזֶה בְּמָנֶה וְלָזֶה בְּמָנֶה וְלָאַחֲרוֹן יָפֶה מָנֶה וְדִינָר בְּמָנֶה שֶׁל אַחֲרוֹן מִכְרָהּ בָּטֵל וְשֶׁל כֻּלָּן מִכְרָן קַיָּם
לָא רֵישָׁא וְסֵיפָא בִּדְאוֹזֵל וְסֵיפָא הָא קָא מַשְׁמַע לַן טַעְמָא דְּאוֹזֵל בִּדְיַתְמֵי אֲבָל בְּדִידַהּ מִכְרָהּ קַיָּם
הָא מִדְּרֵישָׁא שָׁמְעַתְּ מִנַּהּ הָיְתָה כְּתֻבָּתָהּ מָאתַיִם וּמָכְרָה שָׁוֶה מָנֶה בְּמָאתַיִם אוֹ שָׁוֶה מָאתַיִם בְּמָנֶה נִתְקַבְּלָה כְּתֻבָּתָהּ
מַהוּ דְּתֵימָא הָתָם הוּא דְּאִסְתַּלַּקָא לַהּ מֵהַאי בֵּיתָא לִגְמָרֵי אֲבָל הָכָא נִגְזוֹר מָנֶה רִאשׁוֹן אַטּוּ מָנֶה אַחֲרוֹן קָא מַשְׁמַע לַן
וְאִכָּא דְּאָמְרִי הָא לָא תִּבְּעֵי לָךְ הֵיכָא דַּאֲמַר לֵהּ זִיל זַבֵּן לִי לִתְכָּא וְזַבֵּן לֵהּ כּוֹרָא דְּוַדַּאי מוֹסִיף עַל דְּבָרָיו הָוֵי
כִּי תִּבְּעֵי לָךְ דַּאֲמַר לֵהּ זִיל זַבֵּן לִי כּוֹרָא וַאֲזַל וְזַבֵּן לֵהּ לִתְכָּא מַאי מִי אָמְרִינַן אֲמַר לֵהּ דְּטָבָא לָךְ עֲבַדִי לָךְ דְּאִי לָא מִצְטָרְכִי לָךְ זוּזֵי לָא מָצֵית הָדְרַתְּ בֵּהּ
אוֹ דִלְמָא אֲמַר לֵהּ לָא נִיחָא לִי דְּלִפֻּשׁוּ שְׁטָרֵי עִלָּוַאי
אָמַר רַבִּי חֲנִינָא מִסּוּרָא תָּא שְׁמַע נָתַן לוֹ דִּינָר שֶׁל זָהָב וְאָמַר לוֹ הָבֵא לִי חָלוּק וְהָלַךְ וְהֵבִיא לוֹ בְּשָׁלֹשׁ חָלוּק וּבְשָׁלֹשׁ טַלִּית שְׁנֵיהֶם מָעֲלוּ
אִי אָמְרַתְּ בִּשְׁלָמָא שְׁלִיחַ כִּי הַאי גַוְנָא עוֹשֶׂה שְׁלִיחוּתוֹ וּמוֹסִיף עַל דְּבָרָיו הָוֵי מִשּׁוּם הָכִי בַּעַל הַבַּיִת מָעַל אֶלָּא אִי אָמְרַתְּ מַעֲבִיר עַל דְּבָרָיו הָוֵי אַמַּאי מָעַל
הָכָא בְּמַאי עָסְקִינַן דְּאַיְתִי לֵהּ שָׁוֶה שֵׁשׁ בְּשָׁלֹשׁ
אִי הָכִי שָׁלִיחַ אַמַּאי מָעַל אַטַּלִּית
אִי הָכִי אֵימָא סֵיפָא רַבִּי יְהוּדָה אוֹמֵר אַף בָּזֶה בַּעַל הַבַּיִת לֹא מָעַל מִפְּנֵי שֶׁיָּכוֹל לוֹמַר חָלוּק גָּדוֹל הָיִיתִי מְבַקֵּשׁ וְאַתָּה הֵבֵאתָ לִי חָלוּק קָטָן וָרַע
מַאי רַע רַע בְּדָמִים דְּאָמַר לֵהּ אִי אַיְתֵית לִי בְּשֵׁת כׇּל שֶׁכֵּן דַּהֲוָה שָׁוֵה תַּרְתֵּי סְרֵי
דַּיְקָא נָמֵי דְּקָתָנֵי מוֹדֶה רַבִּי יְהוּדָה בְּקִטְנִית שֶׁשְּׁנֵיהֶם מָעֲלוּ

 *** דף צט: *** 

שֶׁהַקִּטְנִית בְּסֶלַע וְקִטְנִית בִּפְרוּטָה שְׁמַע מִנַּהּ
הֵיכִי דָמֵי אִלֵּימָא בְּאַתְרָא דִּמְזַבְּנִי בְּשׁוּמָא הֵיכָא דְּיָהֵב לֵהּ סֶלַע מוֹזְלִי גַּבֵּהּ טְפֵי
אָמַר רַב פָּפָּא בְּאַתְרָא דְּכָיְלִי בְּכַנֵּי דְּאָמַר לֵהּ כַּנָּא כַּנָּא בִּפְרוּטָה
תָּא שְׁמַע הָיְתָה כְּתֻבָּתָהּ אַרְבַּע מֵאוֹת זוּז מָכְרָה לָזֶה בְּמָנֶה וְלָזֶה בְּמָנֶה וְלָאַחֲרוֹן יָפֶה מָנֶה וְדִינָר בְּמָנֶה שֶׁל אַחֲרוֹן בָּטֵל וְשֶׁל כֻּלָּן מִכְרָן קַיָּם
כִּדְאָמַר רַב שִׁישָׁא בְּרֵהּ דְּרַב אִידִי בְּקַטִּינֵי הָכָא נָמֵי בְּקַטִּינֵי
פְּשִׁיטָא אָמַר לְאֶחָד וְלֹא לִשְׁנַיִם הָאֲמַר לֵהּ לְאֶחָד וְלֹא לִשְׁנַיִם אֲמַר לֵהּ לְאֶחָד סְתָמָא מַאי
רַב הוּנָא אָמַר לְאֶחָד וְלֹא לִשְׁנַיִם רַב חִסְדָּא וְרַבָּה בַּר רַב הוּנָא דְּאָמְרִי תַּרְוַיְהוּ לְאֶחָד וַאֲפִלּוּ לִשְׁנַיִם לְאֶחָד וַאֲפִלּוּ לְמֵאָה
אִקְּלַע רַב נַחְמָן לְסוּרָא עוּל לְגַבֵּהּ רַב חִסְדָּא וְרַבָּה בַּר רַב הוּנָא אֲמַרוּ לֵהּ כִּי הַאי גַוְנָא מַאי אֲמַר לְהוּ לְאֶחָד וַאֲפִלּוּ לִשְׁנַיִם לְאֶחָד וַאֲפִלּוּ לְמֵאָה
אֲמַרוּ לֵהּ אַף עַל גַּב דִּטְעָה שָׁלִיחַ אֲמַר לְהוּ דִּטְעָה שָׁלִיחַ לָא קָאָמֵינָא אֲמַרוּ לֵהּ וְהָאָמַר מָר אֵין אוֹנָאָה לְקַרְקָעוֹת
הָנֵי מִלֵּי הֵיכָא דִּטְעָה בַּעַל הַבַּיִת אֲבָל טְעָה שָׁלִיחַ אֲמַר לֵהּ לְתַקּוֹנֵי שַׁדַּרְתָּךָ וְלָא לְעַוּוֹתֵי
וּמְנָא תֵּימְרָא דְּשָׁאנֵי בֵּין שָׁלִיחַ לְבַעַל הַבַּיִת
דִּתְנַן הָאוֹמֵר לִשְׁלוּחוֹ צֵא וּתְרֹם תּוֹרֵם כְּדַעַת בַּעַל הַבַּיִת וְאִם אֵינוֹ יוֹדֵעַ דַּעְתּוֹ שֶׁל בַּעַל הַבַּיִת תּוֹרֵם בְּבֵינוֹנִית אֶחָד מֵחֲמִשִּׁים פִּחֵת עֲשָׂרָה אוֹ הוֹסִיף עֲשָׂרָה תְּרוּמָתוֹ תְּרוּמָה
וְאִלּוּ גַּבֵּי בַּעַל הַבַּיִת תַּנְיָא תָּרַם וְעָלָה בְּיָדוֹ אֲפִלּוּ אֶחָד מֵעֶשְׂרִים תְּרוּמָתוֹ תְּרוּמָה
תָּא שְׁמַע הָיְתָה כְּתֻבָּתָהּ אַרְבַּע מֵאוֹת זוּז מָכְרָה לָזֶה בְּמָנֶה וְלָזֶה בְּמָנֶה וְלָאַחֲרוֹן שָׁוֶה מָנֶה וְדִינָר בְּמָנֶה שֶׁל אַחֲרוֹן בָּטֵל וְשֶׁל כֻּלָּן מִכְרָן קַיָּם
אָמַר רַב שִׁישָׁא בְּרֵהּ דְּרַב אִידִי בְּקַטִּינֵי
מַתְנִי' שׁוּם הַדַּיָּנִין שֶׁפִּחֲתוּ שְׁתוּת אוֹ הוֹסִיפוּ שְׁתוּת מִכְרָן בָּטֵל
רַבָּן שִׁמְעוֹן בֶּן גַּמְלִיאֵל אוֹמֵר מִכְרָן קַיָּם אִם כֵּן מָה כֹּחַ בֵּית דִּין יָפֶה אֲבָל אִם עָשׂוּ אִגֶּרֶת בִּקֹּרֶת בֵּינֵיהֶן אֲפִלּוּ מָכְרוּ שָׁוֶה מָנֶה בְּמָאתַיִם אוֹ שָׁוֶה מָאתַיִם בְּמָנֶה מִכְרָן קַיָּם
גְּמָ' אִבַּעְיָא לְהוּ שָׁלִיחַ כְּמַאן

 *** דף ק. *** 

רָבָא אָמַר רַב נַחְמָן שָׁלִיחַ כְּדַיָּנִין רַב שְׁמוּאֵל בַּר בִּסְנָא אָמַר רַב נַחְמָן כְּאַלְמָנָה
רָבָא אָמַר רַב נַחְמָן שָׁלִיחַ כְּדַיָּנִין מָה דַיָּנִין לָאו לְדִידְהוּ אַף שָׁלִיחַ נָמֵי לָאו לְדִידֵהּ לְאַפּוֹקֵי אַלְמָנָה דִּלְדִידֵהּ
רַב שְׁמוּאֵל בַּר בִּסְנָא אָמַר רַב נַחְמָן כְּאַלְמָנָה מָה אַלְמָנָה יְחִידָה אַף שָׁלִיחַ יָחִיד לְאַפּוֹקֵי בֵּית דִּין דְּרַבִּים נִינְהוּ וְהִלְכְתָא שָׁלִיחַ כְּאַלְמָנָה
וּמַאי שְׁנָא מֵהָא דִּתְנַן הָאוֹמֵר לִשְׁלוּחוֹ צֵא וּתְרֹם תּוֹרֵם כְּדַעַת בַּעַל הַבַּיִת וְאִם אֵינוֹ יוֹדֵעַ דַּעְתּוֹ שֶׁל בַּעַל הַבַּיִת תּוֹרֵם בְּבֵינוֹנִית אֶחָד מֵחֲמִשִּׁים פִּחֵת עֲשָׂרָה אוֹ הוֹסִיף עֲשָׂרָה תְּרוּמָתוֹ תְּרוּמָה
הָתָם כֵּוָן דְּאִכָּא דְּתוֹרֵם בְּעַיִן רָעָה וְאִכָּא דְּתוֹרֵם בְּעַיִן יָפָה אֲמַר לֵהּ לְהָכִי אֲמַדְתָּךְ אֲבָל הָכָא טָעוּתָא הוּא אָמַר לֵהּ לָא אִבְּעִי לָךְ לְמִטְעֵי
אָמַר רַב הוּנָא בַּר חֲנִינָא אָמַר רַב נַחְמָן הֲלָכָה כְּדִבְרֵי חֲכָמִים וְלֵית לֵהּ לְרַב נַחְמָן מָה כֹּחַ בֵּית דִּין יָפֶה וְהָאָמַר רַב נַחְמָן אָמַר שְׁמוּאֵל יְתוֹמִים שֶׁבָּאוּ לַחְלֹק בְּנִכְסֵי אֲבִיהֶן בֵּית דִּין מַעֲמִידִין לָהֶן אַפּוֹטְרוֹפּוֹס וּבוֹרְרִין לָהֶם חֵלֶק יָפֶה הִגְדִּילוּ יְכוֹלִין לְמַחוֹת וְרַב נַחְמָן דִּידֵהּ אָמַר הִגְדִּילוּ אֵין יְכוֹלִין לְמַחוֹת אִם כֵּן מָה כֹּחַ בֵּית דִּין יָפֶה
לָא קַשְׁיָא הָא דִּטְעוֹ הָא דְּלָא טְעוֹ
אִי דְּלָא טְעוֹ בְּמַאי יְכוֹלִין לְמַחוֹת בְּרוּחוֹת
כִּי אֲתָא רַב דִּימִי אָמַר מַעֲשֶׂה וְעָשָׂה רַבִּי כְּדִבְרֵי חֲכָמִים אָמַר לְפָנָיו פַּרְטָא בְּנוֹ שֶׁל רַבִּי אֶלְעָזָר בֶּן פַּרְטָא בֶּן בְּנוֹ שֶׁל רַבִּי פַּרְטָא הַגָּדוֹל אִם כֵּן מָה כֹּחַ בֵּית דִּין יָפֶה וְהֶחְזִיר רַבִּי אֶת הַמַּעֲשֶׂה
רַב דִּימִי מַתְנֵי הָכִי רַב סָפְרָא מַתְנֵי הָכִי מַעֲשֶׂה וּבִקֵּשׁ רַבִּי לַעֲשׂוֹת כְּדִבְרֵי חֲכָמִים אָמַר לְפָנָיו פַּרְטָא בְּנוֹ שֶׁל רַבִּי אֶלְעָזָר בֶּן פַּרְטָא בֶּן בְּנוֹ שֶׁל רַבִּי פַּרְטָא הַגָּדוֹל אִם כֵּן מָה כֹּחַ בֵּית דִּין יָפֶה לֹא עָשָׂה רַבִּי אֶת הַמַּעֲשֶׂה
לֵימָא בְּהָא קָמִפַּלְגִי מָר סָבַר טָעָה בִּדְבַר מִשְׁנָה חוֹזֵר וּמָר סָבַר אֵינוֹ חוֹזֵר
לָא דְּכֻלֵּי עָלְמָא טָעָה בִּדְבַר מִשְׁנָה חוֹזֵר וּמָר סָבַר הָכִי הֲוָה מַעֲשֶׂה וּמָר סָבַר הָכִי הֲוָה מַעֲשֶׂה
אָמַר רַב יוֹסֵף אַרְמַלְתָּא דְּזַבִּינָה אַחְרָיוּת אַיַּתְמֵי וּבֵית דִּין דְּזַבֵּן אַחְרָיוּת אַיַּתְמֵי
פְּשִׁיטָא
אַלְמָנָה לָא אִצְטְרִיכָא לֵהּ כִּי אִצְטְרִיךְ לֵהּ בֵּי דִינָא מַהוּ דְּתֵימָא

 *** דף ק: *** 

כֹּל דְּזָבֵן מִבֵּי דִינָא אַדַּעְתָּא לְמִפַּק לֵהּ קָלָא הוּא דְּזָבֵן קָא מַשְׁמַע לַן
רַבָּן שִׁמְעוֹן בֶּן גַּמְלִיאֵל אוֹמֵר כּוּ' וְעַד כַּמָּה אָמַר רַב הוּנָא בַּר יְהוּדָה אָמַר רַב שֵׁשֶׁת עַד פַּלְגָא
תַּנְיָא נָמֵי הָכִי אָמַר רַבָּן שִׁמְעוֹן בֶּן גַּמְלִיאֵל בֵּית דִּין שֶׁמָּכְרוּ שָׁוֶה מָאתַיִם בְּמָנֶה אוֹ שָׁוֶה מָנֶה בְּמָאתַיִם מִכְרָן קַיָּם
אָמַר אַמֵּימָר מִשְּׁמֵהּ דְּרַב יוֹסֵף בֵּית דִּין שֶׁמָּכְרוּ בְּלֹא הַכְרָזָה נַעֲשׂוּ כְּמִי שֶׁטָּעוּ בִּדְבַר מִשְׁנָה וְחוֹזְרִין
נַעֲשׂוּ וַדַּאי טָעוּ דִּתְנַן שׁוּם הַיְּתוֹמִין שְׁלֹשִׁים יוֹם וְשׁוּם הַהֶקְדֵּשׁ שִׁשִּׁים יוֹם וּמַכְרִיזִין בַּבֹּקֶר וּבָעֶרֶב
אִי מֵהַהִיא הֲוָה אָמֵינָא הָנֵי מִלֵּי שָׁלִיחַ אֲבָל בֵּית דִּין לָא קָא מַשְׁמַע לַן
אֵיתִיבֵהּ רַב אָשֵׁי לְאַמֵּימָר שׁוּם הַדַּיָּנִין שֶׁפִּחֲתוּ שְׁתוּת אוֹ הוֹתִירוּ שְׁתוּת מִכְרָן בָּטֵל הָא שָׁוֶה בְּשָׁוֶה מִכְרָן קַיָּם מַאי לָאו דְּלָא אַכְרוּז לָא בִּדְאַכְרוּז
הָא מִדְּסֵיפָא בִּדְאַכְרוּז הָוֵי רֵישָׁא בִּדְלָא אַכְרוּז דְּקָתָנֵי סֵיפָא אִם עָשׂוּ אִגֶּרֶת בִּקֹּרֶת אֲפִלּוּ מָכְרוּ שָׁוֶה מָנֶה בְּמָאתַיִם אוֹ שָׁוֶה מָאתַיִם בְּמָנֶה מִכְרָן קַיָּם
אֶלָּא לְעוֹלָם בִּדְלָא אַכְרוּז וְלָא קַשְׁיָא כָּאן בִּדְבָרִים שֶׁמַּכְרִיזִין עֲלֵיהֶן כָּאן בִּדְבָרִים שֶׁאֵין מַכְרִיזִין עֲלֵיהֶן
וְאֵלּוּ הֵן דְּבָרִים שֶׁאֵין מַכְרִיזִין עֲלֵיהֶן הָעֲבָדִים וְהַמִּטַּלְטְלִין וְהַשְּׁטָרוֹת עֲבָדִים טַעְמָא מַאי שֶׁמָּא יִשְׁמְעוּ וְיִבְרְחוּ מִטַּלְטְלִין וּשְׁטָרוֹת שֶׁמָּא יִגָּנְבוּ
וְאִיבָּעֵית אֵימָא כָּאן בְּשָׁעָה שֶׁמַּכְרִיזִין כָּאן בְּשָׁעָה שֶׁאֵין מַכְרִיזִין
דְּאָמְרִי נְהַרְדָּעֵי לִכְרָגָא לִמְזוֹנֵי וְלִקְבוּרָה מְזַבְּנִינַן בְּלָא אַכְרָזְתָּא
וְאִיבָּעֵית אֵימָא כָּאן בִּמְקוֹם שֶׁמַּכְרִיזִין כָּאן בִּמְקוֹם שֶׁאֵין מַכְרִיזִין דְּאָמַר רַב נַחְמָן מֵעוֹלָם לֹא עָשׂוּ אִגֶּרֶת בִּקֹּרֶת בִּנְהַרְדְּעָא
סְבוּר מִנַּהּ מִשּׁוּם דִּבְקִיאֵי בְּשׁוּמָא אֲמַר לֵהּ רַב יוֹסֵף בַּר מִנְיוֹמֵי לְדִידִי מִפָּרְשָׁא לִי מִנֵּהּ דְּרַב נַחְמָן מִשּׁוּם דְּקָרוּ לְהוּ בְּנֵי אָכְלִי נִכְסֵי דְאַכְרָזְתָּא
אָמַר רַב יְהוּדָה אָמַר שְׁמוּאֵל מִטַּלְטְלִין שֶׁל יְתוֹמִים שָׁמִין אוֹתָן וּמוֹכְרִין אוֹתָן לְאַלְתַּר רַב חִסְדָּא אָמַר אֲבִימִי מוֹכְרִין אוֹתָן לִשְׁוָקִים
וְלָא פְּלִיגִי הָא דִּמְקָרַב שׁוּקָא הָא דִּמְרַחַק שׁוּקָא
רַב כָּהֲנָא הֲוָה בִּידֵהּ שִׁכְרָא דְּרַב מְשַׁרְשְׁיָא בַּר חִלְקַאי יַתְמָא שַׁהֲיֵהּ עַד רִגְלָא אָמַר אַף עַל גַּב דְּנָפֵל בֵּהּ אִצְצָתָא מַיְתֵי זוּזָא חֲרִיפָא
רָבִינָא הֲוָה בִּידֵהּ חַמְרָא דְּרָבִנָא זוּטֵי יַתְמָא בַּר אֲחָתֵהּ הֲוָה לְדִידֵהּ נָמֵי חַמְרָא הֲוָה קָמַסֵּק לֵהּ לְסִכְרָא
אֲתָא לְקַמֵּהּ דְּרַב אָשֵׁי אֲמַר לֵהּ מַהוּ לְאַמְטוֹיֵי בַּהֲדַן אֲמַר לֵהּ זִיל לָא עֲדִיף מִדִּידָךְ
מַתְנִי' הַמְמָאֶנֶת הַשְּׁנִיָּה וְהָאַיְלוֹנִית אֵין לָהֶן כְּתֻבָּה וְלֹא פֵּרוֹת וְלֹא מְזוֹנוֹת וְלֹא בְּלָאוֹת
אִם מִתְּחִלָּה נְשָׂאָהּ לְשֵׁם אַיְלוֹנִית יֵשׁ לָהּ כְּתֻבָּה
אַלְמָנָה לְכֹהֵן גָּדוֹל גְּרוּשָׁה וַחֲלוּצָה לְכֹהֵן הֶדְיוֹט מַמְזֶרֶת וּנְתִינָה לְיִשְׂרָאֵל בַּת יִשְׂרָאֵל לְנָתִין וּלְמַמְזֵר יֵשׁ לָהֶם כְּתֻבָּה
גְּמָ' רַב תָּנֵי קְטַנָּה יוֹצְאָה בְּגֵט אֵין לָהּ כְּתֻבָּה וְכׇל שֶׁכֵּן מְמָאֶנֶת
שְׁמוּאֵל תָּנֵי מְמָאֶנֶת אֵין לָהּ כְּתֻבָּה אֲבָל יוֹצְאָה בְּגֵט יֵשׁ לָהּ כְּתֻבָּה
וְאַזְדָּא שְׁמוּאֵל לְטַעְמֵהּ דְּאָמַר שְׁמוּאֵל מְמָאֶנֶת אֵין לָהּ כְּתֻבָּה יוֹצְאָה בְּגֵט יֵשׁ לָהּ כְּתֻבָּה
מְמָאֶנֶת לֹא פְּסָלָהּ מִן הָאַחִין וְלֹא פְּסָלָהּ מִן הַכְּהֻנָּה יוֹצְאָה בְּגֵט פְּסָלָהּ מִן הָאַחִין וּפְסָלָהּ מִן הַכְּהֻנָּה
מְמָאֶנֶת אֵינָהּ צְרִיכָה לְהַמְתִּין שְׁלֹשָׁה חֳדָשִׁים

 *** דף קא. *** 

יוֹצְאָה בְּגֵט צְרִיכָה לְהַמְתִּין שְׁלֹשָׁה חֳדָשִׁים
מַאי קָא מַשְׁמַע לַן תְּנֵינָא כֻּלְּהוּ הַמְמָאֶנֶת בְּאִישׁ הוּא מֻתָּר בִּקְרוֹבוֹתֶיהָ וְהִיא מֻתֶּרֶת בִּקְרוֹבָיו וְלֹא פְּסָלָהּ מִן הַכְּהֻנָּה נָתַן לָהּ גֵּט הוּא אָסוּר בִּקְרוֹבוֹתֶיהָ וְהִיא אֲסוּרָה בִּקְרוֹבָיו וּפְסָלָהּ מִן הַכְּהֻנָּה
צְרִיכָה לְהַמְתִּין שְׁלֹשָׁה חֳדָשִׁים אִצְטְרִיכָא לֵהּ דְּלָא תְּנַן
לֵימָא כְּתַנָּאֵי רַבִּי אֱלִיעֶזֶר אוֹמֵר אֵין מַעֲשֵׂה קְטַנָּה כְּלוּם וְאֵין בַּעְלָהּ זַכַּאי בִּמְצִיאָתָהּ וְלֹא בְּמַעֲשֵׂה יָדֶיהָ וְלֹא בַּהֲפָרַת נְדָרֶיהָ וְאֵינוֹ יוֹרְשָׁהּ וְאֵינוֹ מִטַּמֵּא לָהּ כְּלָלוֹ שֶׁל דָּבָר אֵינָהּ כְּאִשְׁתּוֹ לְכׇל דָּבָר אֶלָּא שֶׁצְּרִיכָה מֵאוּן
רַבִּי יְהוֹשֻׁעַ אוֹמֵר מַעֲשֵׂה קְטַנָּה כְּלוּם וּבַעְלָהּ זַכַּאי בִּמְצִיאָתָהּ וּבְמַעֲשֵׂה יָדֶיהָ וּבַהֲפָרַת נְדָרֶיהָ וְיוֹרְשָׁהּ וּמִטַּמֵּא לָהּ כְּלָלוֹ שֶׁל דָּבָר הֲרֵי הִיא כְּאִשְׁתּוֹ לְכׇל דָּבָר אֶלָּא שֶׁיּוֹצְאָה בְּמֵאוּן
לֵימָא רַב דְּאָמַר כְּרַבִּי אֱלִיעֶזֶר וּשְׁמוּאֵל דְּאָמַר כְּרַבִּי יְהוֹשֻׁעַ
אַלִּבָּא דְּרַבִּי אֱלִיעֶזֶר כֻּלֵּי עָלְמָא לָא פְּלִיגִי
כִּי פְּלִיגִי אַלִּבָּא דְּרַבִּי יְהוֹשֻׁעַ שְׁמוּאֵל כְּרַבִּי יְהוֹשֻׁעַ וְרַב עַד כָּאן לָא קָאָמַר רַבִּי יְהוֹשֻׁעַ הָתָם אֶלָּא מִדִּידַהּ לְדִידֵהּ אֲבָל מִדִּידֵהּ לְדִידַהּ לָא
וְלֹא בְּלָאוֹת אֲמַר לֵהּ רַב הוּנָא בַּר חִיָּא לְרַב כָּהֲנָא אֲמַרְתְּ לַן מִשְּׁמֵהּ דִּשְׁמוּאֵל לֹא שָׁנוּ אֶלָּא נִכְסֵי מְלוֹג אֲבָל נִכְסֵי צֹאן בַּרְזֶל אִית לַהּ
הָוֵי בַּהּ רַב פָּפָּא אַהֵיָא אִלֵּימָא אַמְּמָאֶנֶת אִי דְּאִיתַנְהוּ אִדֵּי וְאִדֵּי שָׁקְלָא וְאִי דְּלֵיתַנְהוּ אִדֵּי וְאִידִי לָא שָׁקְלָא
אֶלָּא אַאַיְלוֹנִית אִי דְּאִיתַנְהוּ אִדֵּי וְאִדֵּי שָׁקְלָא אִי דְּלֵיתַנְהוּ אִפְּכָא מִבְּעֵי לֵהּ נִכְסֵי מְלוֹג דְּבִרְשׁוּתַהּ קָיְמִי אִית לַהּ נִכְסֵי צֹאן בַּרְזֶל דְּלָאו בִּרְשׁוּתַהּ קָיְמִי לֵית לַהּ
אֶלָּא אַשְּׁנִיָּה וּקְנַסוּ רַבָּנַן לְדִידַהּ בְּדִידֵהּ וּלְדִידֵהּ בְּדִידַהּ
אָמַר רַב שִׁימִי בַּר אָשֵׁי שְׁמַע מִנַּהּ מִדְּרַב כָּהֲנָא עַיִּלָא לֵהּ גְּלִימָא קַרְנָא הָוֵי וְלָא מִכַּסֵּי לַהּ וְאָזֵל עַד דְּבָלֵי
וְהָאָמַר רַב נַחְמָן פֵּרָא הָוֵי דְּרַב נַחְמָן פְּלִיגָא
אֵין לָהֶן כְּתֻבָּה אָמַר שְׁמוּאֵל לֹא שָׁנוּ אֶלָּא מָנֶה מָאתַיִם אֲבָל תּוֹסֶפֶת יֵשׁ לָהֶן
תַּנְיָא נָמֵי הָכִי נָשִׁים שֶׁאָמְרוּ חֲכָמִים אֵין לָהֶן כְּתֻבָּה כְּגוֹן הַמְמָאֶנֶת וְחַבְרוֹתֶיהָ אֵין לָהֶן מָנֶה מָאתַיִם אֲבָל תּוֹסֶפֶת יֵשׁ לָהֶן
נָשִׁים שֶׁאָמְרוּ חֲכָמִים יוֹצְאוֹת שֶׁלֹּא בִּכְתֻבָּה כְּגוֹן עוֹבֶרֶת עַל דָּת וְחַבְרוֹתֶיהָ אֵין לָהֶן תּוֹסֶפֶת וְכׇל שֶׁכֵּן מָנֶה מָאתַיִם וְהַיּוֹצֵאת מִשּׁוּם שֵׁם רָע נוֹטֶלֶת מַה שֶּׁלְּפָנֶיהָ וְיוֹצְאָה
מְסַיַּע לֵהּ לְרַב הוּנָא דְּאָמַר רַב הוּנָא זִנְּתָה לֹא הִפְסִידָה

 *** דף קא: *** 

בְּלָאוֹתֶיהָ קַיָּמִין
תָּנֵי תַּנָּא קַמֵּהּ דְּרַב נַחְמָן זִנְּתָה הִפְסִידָה בְּלָאוֹתֶיהָ קַיָּמִין אֲמַר לֵהּ אִם הִיא זִנְּתָה כֵּלֶיהָ מִי זַנַּאי תָּנֵי לֹא הִפְסִידָה בְּלָאוֹתֶיהָ קַיָּמִין
אָמַר רַבָּה בַּר בַּר חָנָה אָמַר רַבִּי יוֹחָנָן זוֹ דִּבְרֵי רַבִּי מְנַחֵם סְתִמְתָּאָה אֲבָל חֲכָמִים אוֹמְרִים זִנְּתָה לֹא הִפְסִידָה בְּלָאוֹתֶיהָ קַיָּמִין
אִם מִתְּחִלָּה נָשְׂאָה כּוּ' אָמַר רַב הוּנָא אַיְלוֹנִית אִשָּׁה וְאֵינָהּ אִשָּׁה אַלְמָנָה אִשָּׁה גְּמוּרָה
אַיְלוֹנִית אִשָּׁה וְאֵינָהּ אִשָּׁה הִכִּיר בָּהּ יֵשׁ לָהּ כְּתֻבָּה לֹא הִכִּיר בָּהּ אֵין לָהּ כְּתֻבָּה אַלְמָנָה אִשָּׁה גְּמוּרָה בֵּין הִכִּיר בָּהּ בֵּין לֹא הִכִּיר בָּהּ יֵשׁ לָהּ כְּתֻבָּה
וְרַב יְהוּדָה אוֹמֵר אַחַת זוֹ וְאַחַת זוֹ אִשָּׁה וְאֵינָהּ אִשָּׁה הִכִּיר בָּהּ יֵשׁ לָהּ כְּתֻבָּה לֹא הִכִּיר בָּהּ אֵין לָהּ כְּתֻבָּה
מֵיתִיבִי כְּנָסָהּ בְּחֶזְקַת שֶׁהִיא כֵּן וְנִמְצֵאת שֶׁהִיא כֵּן יֵשׁ לָהּ כְּתֻבָּה הָא סְתָמָא אֵין לָהּ כְּתֻבָּה
לָא תֵּימָא הָא סְתָמָא אֵין לָהּ כְּתֻבָּה אֶלָּא אֵימָא כְּנָסָהּ בְּחֶזְקַת שֶׁאֵינָהּ כֵּן וְנִמְצֵאת שֶׁהִיא כֵּן אֵין לָהּ כְּתֻבָּה
אֲבָל סְתָמָא מַאי אִית לַהּ אַדְּתָנֵי בְּחֶזְקַת שֶׁהִיא כֵּן וְנִמְצֵאת שֶׁהִיא כֵּן יֵשׁ לָהּ כְּתֻבָּה לַשְׁמְעִינַן סְתָמָא וְכׇל שֶׁכֵּן הָא
וְעוֹד תָּנֵי כְּנָסָהּ בְּיָדוּעַ וְנִמְצֵאת בְּיָדוּעַ יֵשׁ לָהּ כְּתֻבָּה כְּנָסָהּ סְתָם אֵין לָהּ כְּתֻבָּה תְּיוּבְתָּא דְרַב הוּנָא
רַב הוּנָא מַתְנִיתִין אַטְעִיתֵהּ הוּא סָבַר מִדְּקָא מְפַלֵּג בְּאַיְלוֹנִית וְלָא קָמְפַלֵּג בְּאַלְמָנָה מִכְּלָל דְּאַלְמָנָה אֲפִלּוּ בִּסְתָמָא נָמֵי אִית לַהּ וְלָא הִיא כִּי קָתָנֵי לַהּ לְאַלְמָנָה אַפְּלוּגְתָּא דְּאַיְלוֹנִית קָאֵי
הֲדַרַן עֲלָךְ אַלְמָנָה נִזּוֹנֶת
מַתְנִי' הַנּוֹשֵׂא אֶת הָאִשָּׁה וּפָסְקָה עִמּוֹ כְּדֵי שֶׁיָּזוּן אֶת בִּתָּהּ חָמֵשׁ שָׁנִים חַיָּב לְזוּנָהּ חָמֵשׁ שָׁנִים
נִסֵּת לְאַחֵר וּפָסְקָה עִמּוֹ כְּדֵי שֶׁיָּזוּן אֶת בִּתָּהּ חָמֵשׁ שָׁנִים חַיָּב לְזוּנָהּ חָמֵשׁ שָׁנִים לֹא יֹאמַר הָרִאשׁוֹן לִכְשֶׁתָּבֹא אֶצְלִי אֱזוּנָהּ אֶלָּא מוֹלִיךְ לָהּ מְזוֹנוֹתֶיהָ לַמָּקוֹם שֶׁאִמָּהּ
וְכֵן לֹא יֹאמְרוּ שְׁנֵיהֶם הֲרֵי אָנוּ זָנִין אוֹתָהּ כְּאֶחָד אֶלָּא אֶחָד זָנָה וְאֶחָד נוֹתֵן לָהּ דְּמֵי מְזוֹנוֹת
נִסֵּת הַבַּעַל נוֹתֵן לָהּ מְזוֹנוֹת וְהֵן נוֹתְנִין לָהּ דְּמֵי מְזוֹנוֹת מֵתוּ בְּנוֹתֵיהֶן נִזּוֹנוֹת מִנְּכָסִים בְּנֵי חֹרִין וְהִיא נִזּוֹנֶת מִנְּכָסִים מְשֻׁעְבָּדִים מִפְּנֵי שֶׁהִיא כְּבַעֲלַת חוֹב
הַפִּקְּחִים הָיוּ כּוֹתְבִים עַל מְנָת שֶׁאָזוּן אֶת בִּתֵּךְ חָמֵשׁ שָׁנִים כׇּל זְמַן שֶׁאַתְּ עִמִּי
גְּמָ' אִתְּמַר הָאוֹמֵר לַחֲבֵרוֹ חַיָּב אֲנִי לְךָ מָנֶה רַבִּי יוֹחָנָן אָמַר חַיָּב וְרֵישׁ לָקִישׁ אָמַר פָּטוּר
הֵיכִי דָּמֵי אִי דְּאָמַר לְהוּ אַתֶּם עֵדַי מַאי טַעְמָא דְּרֵישׁ לָקִישׁ דְּקָפָטַר אִי דְּלָא אָמַר לְהוּ אַתֶּם עֵדַי מַאי טַעְמָא דְּרַבִּי יוֹחָנָן דְּקָמְחַיֵּב
לְעוֹלָם דְּלָא קָאָמַר לְהוּ אַתֶּם עֵדַי וְהָכָא בְּמַאי עָסְקִינַן דְּאָמַר לֵהּ חַיָּב אֲנִי לְךָ מָנֶה בִּשְׁטָר רַבִּי יוֹחָנָן אָמַר חַיָּב אַלִּימָא מִלְּתָא דִשְׁטָרָא כְּמַאן דְּאָמַר לְהוּ אַתֶּם עֵדִים דָּמֵי רֵישׁ לָקִישׁ אָמַר פָּטוּר לָא אַלִּימָא מִלְּתָא דִשְׁטָרָא
תְּנַן הַנּוֹשֵׂא אֶת הָאִשָּׁה וּפָסְקָה עִמּוֹ לָזוּן אֶת בִּתָּהּ חָמֵשׁ שָׁנִים חַיָּב לְזוּנָהּ חָמֵשׁ שָׁנִים מַאי לָאו כִּי הַאי גַוְנָא

 *** דף קב. *** 

לָא בִּשְׁטָרֵי פְסִיקָתָא וְכִדְרַב גִּדֵּל
דְּאָמַר רַב גִּדֵּל אָמַר רַב כַּמָּה אַתָּה נוֹתֵן לְבִנְךָ כָּךְ וְכָךְ וְכַמָּה אַתָּה נוֹתֵן לְבִתְּךָ כָּךְ וְכָךְ עָמְדוּ וְקִדְּשׁוּ קָנוּ הֵן הֵן הַדְּבָרִים הַנִּקְנִין בַּאֲמִירָה
תָּא שְׁמַע כָּתַב לְכֹהֵן שֶׁאֲנִי חַיָּב לְךָ חָמֵשׁ סְלָעִים חַיָּב לִתֵּן לוֹ חָמֵשׁ סְלָעִים וּבְנוֹ אֵינוֹ פָּדוּי
שָׁאנֵי הָתָם דִּמְשֻׁעְבַּד לֵהּ מִדְּאוֹרָיְתָא אִי הָכִי אַמַּאי כָּתַב כְּדֵי לְבָרֵר לוֹ כֹּהֵן
אִי הָכִי בְּנוֹ אַמַּאי אֵינוֹ פָּדוּי כִּדְעֻלָּא דְּאָמַר עֻלָּא דְּבַר תּוֹרָה פָּדוּי לִכְשֶׁיִּתֵּן וּמַאי טַעְמָא אָמְרוּ בְּנוֹ אֵינוֹ פָּדוּי גְּזֵרָה שֶׁמָּא יֹאמְרוּ פּוֹדִין בִּשְׁטָרוֹת
אָמַר רָבָא כְּתַנָּאֵי עָרֵב הַיּוֹצֵא אַחַר חִתּוּם שְׁטָרוֹת גּוֹבֶה מִנְּכָסִים בְּנֵי חֹרִין
מַעֲשֶׂה בָּא לִפְנֵי רַבִּי יִשְׁמָעֵאל וְאָמַר גּוֹבֶה מִנְּכָסִים בְּנֵי חֹרִין אָמַר לוֹ בֶּן נַנָּס אֵינוֹ גּוֹבֶה לֹא מִנְּכָסִים בְּנֵי חֹרִין וְלֹא מִנְּכָסִים מְשֻׁעְבָּדִים
אָמַר לוֹ לָמָּה אָמַר לוֹ הֲרֵי שֶׁהָיָה חוֹנֵק אֶת חֲבֵרוֹ בַּשּׁוּק וּמְצָא[וֹ] חֲבֵרוֹ וְאָמַר לוֹ הַנַּח לוֹ וַאֲנִי אֶתֵּן לָךְ פָּטוּר שֶׁלֹּא עַל אֱמוּנָתוֹ הִלְוָהוּ
לֵימָא רַבִּי יוֹחָנָן דְּאָמַר כְּרַבִּי יִשְׁמָעֵאל וְרֵישׁ לָקִישׁ דְּאָמַר כְּבֶן נַנָּס
אַלִּבָּא דְּבֶן נַנָּס כֻּלֵּי עָלְמָא לָא פְּלִיגִי

 *** דף קב: *** 

כִּי פְּלִיגִי אַלִּבָּא דְּרַבִּי יִשְׁמָעֵאל רַבִּי יוֹחָנָן כְּרַבִּי יִשְׁמָעֵאל וְרֵישׁ לָקִישׁ עַד כָּאן לָא קָאָמַר רַבִּי יִשְׁמָעֵאל הָתָם אֶלָּא דְּשָׁיֵךְ לֵהּ לְשִׁעְבּוּדָא דְאוֹרָיְיתָא אֲבָל הָכָא לָא שָׁיֵךְ שִׁעְבּוּדָא דְאוֹרָיְתָא
גּוּפָא אָמַר רַב גִּדֵּל אָמַר רַב כַּמָּה אַתָּה נוֹתֵן לְבִנְךָ כָּךְ וְכָךְ וְכַמָּה אַתָּה נוֹתֵן לְבִתְּךָ כָּךְ וְכָךְ עָמְדוּ וְקִדְּשׁוּ קָנוּ הֵן הֵן הַדְּבָרִים הַנִּקְנִים בַּאֲמִירָה
אָמַר רָבָא מִסְתַּבְּרָא מִלְּתָא דְּרַב בְּבִתּוֹ נַעֲרָה דְּקָא מָטֵי הֲנָאָה לִידֵהּ אֲבָל בּוֹגֶרֶת דְּלָא מָטֵי הֲנָאָה לִידֵהּ לָא
וְהָאֱלֹהִים אָמַר רַב אֲפִלּוּ בּוֹגֶרֶת דְּאִי לָא תֵּימָא הָכִי אֲבִי הַבֵּן מַאי הֲנָאָה אֲתָא לִידֵהּ אֶלָּא בְּהַהִיא הֲנָאָה דְּקָמִחַתְּנִי אַהֲדָדֵי גָּמְרִי וּמַקְנִי לַהֲדָדֵי
אֲמַר לֵהּ רָבִינָא לְרַב אָשֵׁי דְּבָרִים הַלָּלוּ נִתְּנוּ לִכָּתֵב אוֹ לֹא נִתְּנוּ לִכָּתֵב אֲמַר לֵהּ לֹא נִתְּנוּ לִכָּתֵב
אֵיתִיבֵהּ הַפִּקְחִין הָיוּ כּוֹתְבִין עַל מְנָת שֶׁאָזוּן אֶת בִּתֵּךְ חָמֵשׁ שָׁנִים כׇּל זְמַן שֶׁאַתְּ עִמִּי מַאי כּוֹתְבִין אוֹמְרִים
וְקָרֵי לֵהּ לַאֲמִירָה כְּתִיבָה אִין וְהָתְנַן הַכּוֹתֵב לְאִשְׁתּוֹ דִּין וּדְבָרִים אֵין לִי בִּנְכָסַיִךְ וְתָנֵי רַבִּי חִיָּא הָאוֹמֵר לְאִשְׁתּוֹ
תָּא שְׁמַע אֵין כּוֹתְבִין שְׁטָרֵי אֵרוּסִין וְנִשּׂוּאִין אֶלָּא מִדַּעַת שְׁנֵיהֶם הָא מִדַּעַת שְׁנֵיהֶם כּוֹתְבִין מַאי לָאו שְׁטָרֵי פְסִיקָתָא
לָא שְׁטָרֵי אֵרוּסִין מַמָּשׁ כִּדְרַב פָּפָּא וְרַב שֵׁרֵבְיָא דְּאִתְּמַר כְּתָבוֹ לִשְׁמָהּ וְשֶׁלֹּא מִדַּעְתָּהּ רַבָּה וְרָבִינָא אָמְרִי מְקֻדֶּשֶׁת רַב פָּפָּא וְרַב שֵׁרֵבְיָא אָמְרִי אֵינָהּ מְקֻדֶּשֶׁת
תָּא שְׁמַע מֵתוּ בְּנוֹתֵיהֶן נִזּוֹנוֹת מִנְּכָסִים בְּנֵי חֹרִין וְהִיא נִזּוֹנֶת מִנְּכָסִים מְשֻׁעְבָּדִים מִפְּנֵי שֶׁהִיא כְּבַעֲלַת חוֹב
הָכָא בְּמַאי עָסְקִינַן בְּשֶׁקָּנוּ מִיָּדוֹ
אִי הָכִי בָּנוֹת נָמֵי בְּשֶׁקָּנוּ לָזוֹ וְלֹא קָנוּ לָזוֹ
וּמַאי פַּסְקָא אִיהִי דַּהֲוַאי בִּשְׁעַת קִנְיָן מַהֲנֵי לַהּ קִנְיָן בָּנוֹת דְּלָא הֲווֹ בִּשְׁעַת קִנְיָן לָא מַהֲנֵי לְהוּ קִנְיָן
מִי לָא עָסְקִינַן דַּהֲוַאי בִּשְׁעַת קִנְיָן וְהֵיכִי דָּמֵי כְּגוֹן דְּגָרְשַׁהּ וְאַהְדְּרַהּ
אֶלָּא אִיהִי דְּלֵיתַאּ בִּתְנַאי בֵּית דִּין מַהֲנֵי לַהּ קִנְיָן בָּנוֹת דְּאִיתַנְהוּ בִּתְנַאי בֵּית דִּין לָא מַהֲנֵי לְהוּ קִנְיָן
מִגְרָע גָּרְעִי אֶלָּא בְּנוֹתָיו הַיְנוּ טַעְמָא כֵּוָן דְּאִיתַנְהוּ בִּתְנַאי בֵּית דִּין אֵמַר צְרָרֵי אֶתְפְּסִינְהוּ
לֹא יֹאמַר הָרִאשׁוֹן אָמַר רַב חִסְדָּא זֹאת אוֹמֶרֶת בַּת אֵצֶל אִמָּהּ
מִמַּאי דְּבִגְדוֹלָה עָסְקִינַן דִּלְמָא בִּקְטַנָּה עָסְקִינַן וּמִשּׁוּם מַעֲשֶׂה שֶׁהָיָה
דְּתַנְיָא מִי שֶׁמֵּת וְהִנִּיחַ בֵּן קָטָן לְאִמּוֹ יוֹרְשֵׁי הָאָב אוֹמְרִים יְהֵא גָּדֵל אֶצְלֵנוּ וְאִמּוֹ אוֹמֶרֶת יְהֵא בְּנִי גָּדֵל אֶצְלִי מַנִּיחִין אוֹתוֹ אֵצֶל אִמּוֹ וְאֵין מַנִּיחִין אוֹתוֹ אֵצֶל רָאוּי לְיׇרְשׁוֹ מַעֲשֶׂה הָיָה וּשְׁחָטוּהוּ עֶרֶב הַפֶּסַח
אִם כֵּן לִתְנֵי לְמָקוֹם שֶׁהִיא

 *** דף קג. *** 

מַאי לִמְקוֹם שֶׁאִמָּהּ שָׁמְעַתְּ מִנַּהּ בַּת אֵצֶל הָאֵם לָא שְׁנָא גְּדוֹלָה וְלָא שְׁנָא קְטַנָּה
לֹא יֹאמְרוּ שְׁנֵיהֶם וְכוּ'
הָהוּא גַּבְרָא דְּאוֹגַר לֵהּ רִחְיָא לְחַבְרֵהּ לִטְחִינָה לְסוֹף אִעַתַּר זְבֵן רִחְיָא וְחַמְרָא
אֲמַר לֵהּ עַד הָאִדָּנָא הֲוָה טָחֵנְנָא גַּבָּךְ הַשְׁתָּא הַב לִי אַגְרָא אֲמַר לֵהּ מִטְחָן טָחֵנְנָא לָךְ
סְבַר רָבִינָא לְמֵימַר הַיְנוּ מַתְנִיתִין לֹא יֹאמְרוּ שְׁנֵיהֶם הֲרֵי אָנוּ זָנִין אוֹתָהּ כְּאֶחָד אֶלָּא אֶחָד זָנָהּ וְאֶחָד נוֹתֵן לָהּ דְּמֵי מְזוֹנוֹת
אֲמַר לֵהּ רַב עַוִּירָא מִי דָּמֵי הָתָם חַד כְּרֵסָא אִית לַהּ תַּרְתֵּי כְּרֵסָתָא לֵית לַהּ הָכָא מָצֵי אֲמַר לֵהּ טְחוֹן וְזַבֵּן טְחוֹן וְאוֹתֵב
וְלָא אֲמַרַן אֶלָּא דְּלֵית לֵהּ טְחִינָא לְרִחְיָא אֲבָל אִית לֵהּ טְחִינָא לְרִחְיָא כְּגוֹן זוֹ כּוֹפִין אוֹתוֹ עַל מִדַּת סְדוֹם
מַתְנִי' אַלְמָנָה שֶׁאָמְרָה אִי אֶפְשִׁי לָזוּז מִבֵּית בַּעְלִי אֵין הַיּוֹרְשִׁין יְכוֹלִין לוֹמַר לָהּ לְכִי לְבֵית אָבִיךְ וְאָנוּ זָנִין אֹתָךְ אֶלָּא זָנִין אוֹתָהּ וְנוֹתְנִין לָהּ מָדוֹר לְפִי כְּבוֹדָהּ
אָמְרָה אִי אֶפְשִׁי לָזוּז מִבֵּית אַבָּא יְכוֹלִין הַיּוֹרְשִׁין לוֹמַר לָהּ אִם אַתְּ אֶצְלֵנוּ יֵשׁ לִיךְ מְזוֹנוֹת וְאִם אֵין אַתְּ אֶצְלֵנוּ אֵין לִיךְ מְזוֹנוֹת
אִם הָיְתָה טוֹעֶנֶת מִפְּנֵי שֶׁהִיא יַלְדָּה וְהֵן יְלָדִים זָנִין אוֹתָהּ וְהִיא בְּבֵית אָבִיהָ
גְּמָ' תָּנוּ רַבָּנַן מִשְׁתַּמֶּשֶׁת בַּמָּדוֹר כְּדֶרֶךְ שֶׁמִּשְׁתַּמֶּשֶׁת בְּחַיֵּי בַעְלָהּ בַּעֲבָדִים וּשְׁפָחוֹת כְּדֶרֶךְ שֶׁמִּשְׁתַּמֶּשֶׁת בְּחַיֵּי בַעְלָהּ בְּכָרִים וּכְסָתוֹת כְּדֶרֶךְ שֶׁמִּשְׁתַּמֶּשֶׁת בְּחַיֵּי בַעְלָהּ בִּכְלֵי כֶסֶף וּבִכְלֵי זָהָב כְּדֶרֶךְ שֶׁמִּשְׁתַּמֶּשֶׁת בְּחַיֵּי בַעְלָהּ שֶׁכָּךְ כָּתַב לָהּ וְאַתְּ תְּהֵא יָתְבַתְּ בְּבֵיתִי וּמִתַּזְנָא מִנִּכְסַי כֹּל יְמֵי מֵגַר אַרְמְלוּתִיךְ בְּבֵיתִי
תָּנֵי רַב יוֹסֵף בְּבֵיתִי וְלֹא בְּבִקְתִּי
אָמַר רַב נַחְמָן יְתוֹמִים שֶׁמָּכְרוּ מְדוֹר אַלְמָנָה לֹא עָשׂוּ וְלֹא כְּלוּם
וּמַאי שְׁנָא מִדְּרַבִּי אַסִּי אָמַר רַבִּי יוֹחָנָן דְּאָמַר רַבִּי אַסִּי אָמַר רַבִּי יוֹחָנָן יְתוֹמִים שֶׁקָּדְמוּ וּמָכְרוּ בִּנְכָסִים מוּעָטִין מַה שֶּׁמָּכְרוּ מָכְרוּ
הָתָם לָא מִשְׁתַּעְבְּדִי לַהּ מֵחַיִּים הָכָא מִשְׁתַּעְבְּדִי לַהּ מֵחַיִּים
אָמַר אַבָּיֵי נְקִיטִינַן מְדוֹר אַלְמָנָה שֶׁנָּפַל אֵין הַיּוֹרְשִׁין חַיָּבִין לִבְנוֹתוֹ
תַּנְיָא נָמֵי הָכִי מְדוֹר אַלְמָנָה שֶׁנָּפַל אֵין הַיּוֹרְשִׁין חַיָּבִין לִבְנוֹתוֹ וְלֹא עוֹד אֶלָּא אֲפִלּוּ הִיא אוֹמֶרֶת הַנִּיחוּנִי וְאֶבְנֶנּוּ מִשֶּׁלִּי אֵין שׁוֹמְעִין לָהּ
בָּעֵי אַבָּיֵי שִׁפְּצָה מַאי תֵּקוּ
אָמְרָה אִי אֶפְשִׁי
וְלִתְּבוּ לַהּ כִּי יָתְבָה הָתָם מְסַיַּע לֵהּ לְרַב הוּנָא דְּאָמַר רַב הוּנָא בִּרְכַּת הַבַּיִת בְּרֻבָּה
וְלִתְּבוּ לַהּ לְפִי בִּרְכַּת הַבַּיִת הָכִי נָמֵי
אָמַר רַב הוּנָא לְשׁוֹן חֲכָמִים בְּרָכָה לְשׁוֹן חֲכָמִים עֹשֶׁר לְשׁוֹן חֲכָמִים מַרְפֵּא בְּרָכָה הָא דַּאֲמַרַן
עֹשֶׁר דִּתְנַן הַמּוֹכֵר פֵּרוֹת לַחֲבֵרוֹ מָשַׁךְ וְלֹא מָדַד קָנָה מָדַד וְלֹא מָשַׁךְ לֹא קָנָה וְאִם הָיָה פִּקֵּחַ שׂוֹכֵר אֶת מְקוֹמוֹ
מַרְפֵּא דִּתְנַן לֹא יִלְעֹס אָדָם חִטִּין וְיַנִּיחַ עַל גַּבֵּי מַכָּתוֹ בַּפֶּסַח מִפְּנֵי שֶׁמַּחְמִיצוֹת
תָּנוּ רַבָּנַן בִּשְׁעַת פְּטִירָתוֹ שֶׁל רַבִּי אָמַר לְבָנַי אֲנִי צָרִיךְ נִכְנְסוּ בָּנָיו אֶצְלוֹ אָמַר לָהֶם הִזָּהֲרוּ בִּכְבוֹד אִמְּכֶם נֵר יְהֵא דָּלוּק בִּמְקוֹמוֹ שֻׁלְחָן יְהֵא עָרוּךְ בִּמְקוֹמוֹ מִטָּה תְּהֵא מֻצַּעַת בִּמְקוֹמָהּ יוֹסֵף חׇפְנִי שִׁמְעוֹן אֶפְרָתִי הֵם שִׁמְּשׁוּנִי בְּחַיַּי וְהֵם יְשַׁמְּשׁוּנִי בְּמוֹתִי
הִזָּהֲרוּ בִּכְבוֹד אִמְּכֶם דְּאוֹרָיְתָא הִיא דִּכְתִיב כַּבֵּד אֶת אָבִיךָ וְאֶת אִמֶּךָ אֵשֶׁת אָב הֲוַאי
אֵשֶׁת אָב נָמֵי דְּאוֹרָיְתָא הִיא דְּתַנְיָא כַּבֵּד אֶת אָבִיךָ וְאֶת אִמֶּךָ אֶת אָבִיךָ זוֹ אֵשֶׁת אָבִיךָ וְאֶת אִמֶּךָ זוֹ בַּעַל אִמֶּךָ וָו יְתֵרָה לְרַבּוֹת אֶת אָחִיךָ הַגָּדוֹל
הָנֵי מִלֵּי מֵחַיִּים אֲבָל לְאַחַר מִיתָה לָא
נֵר יְהֵא דָּלוּק בִּמְקוֹמוֹ שֻׁלְחָן יְהֵא עָרוּךְ בִּמְקוֹמוֹ מִטָּה תְּהֵא מֻצַּעַת בִּמְקוֹמָהּ מַאי טַעְמָא כֹּל בֵּי שִׁמְשֵׁי הֲוָה אָתֵי לְבֵיתֵהּ
הַהוּא בֵּי שִׁמְשָׁא אֲתַאי שִׁבָבְתָּא קָא קָרְיָה אַבָּבָא אֲמַרָה אַמְּתֵהּ שְׁתִיקוּ דְּרַבִּי יָתֵב כֵּוָן דִּשְׁמַע שׁוּב לָא אֲתָא שֶׁלֹּא לְהוֹצִיא לַעַז עַל צַדִּיקִים הָרִאשׁוֹנִים
יוֹסֵף חׇפְנִי שִׁמְעוֹן אֶפְרָתִי הֵם שִׁמְּשׁוּנִי בְּחַיַּי וְהֵם יְשַׁמְּשׁוּנִי בְּמוֹתִי סְבוּר מִנָּה בְּהָדֵין עָלְמָא הוּא דְּקָאָמַר כֵּוָן דַּחֲזוֹ דְּקָדֵם עַרְסַיְהוּ לְעַרְסֵהּ אָמְרִי שְׁמַע מִנַּהּ לְהָהוּא עָלְמָא הוּא דְּקָאָמַר
וְהַאי דַּאֲמַר הָכִי דְּלָא לֵימְרוּ מִלְּתָא הֲוַאי לְהוּ וְעַד הָאִדָּנָא נָמֵי זְכוּתוֹ דְּרַבִּי הוּא דְּאַהַנְיָא לְהוּ
אָמַר לָהֶן לְחַכְמֵי יִשְׂרָאֵל אֲנִי צָרִיךְ נִכְנְסוּ אֶצְלוֹ חַכְמֵי יִשְׂרָאֵל אָמַר לָהֶן אַל תִּסְפְּדוּנִי בָּעֲיָרוֹת

 *** דף קג: *** 

וְהוֹשִׁיבוּ יְשִׁיבָה לְאַחַר שְׁלֹשִׁים יוֹם שִׁמְעוֹן בְּנִי חָכָם גַּמְלִיאֵל בְּנִי נָשִׂיא חֲנִינָא בַּר חָמָא יֵשֵׁב בָּרֹאשׁ
אַל תִּסְפְּדוּנִי בָּעֲיָרוֹת סְבוּר מִנַּהּ מִשּׁוּם טִרְחָא הוּא דְּקָאָמַר כֵּוָן דַּחֲזוֹ דְּקָסָפְדִי בִּכְרַכִּים וְקָאָתוּ כֻּלֵּי עָלְמָא אָמְרוּ שְׁמַע מִנַּהּ מִשּׁוּם יְקָרָא הוּא דְּקָאָמַר
הוֹשִׁיבוּ יְשִׁיבָה לְאַחַר שְׁלֹשִׁים יוֹם דְּלָא עֲדִיפְנָא מִמֹּשֶׁה רַבֵּנוּ דִּכְתִיב וַיִּבְכּוּ בְנֵי יִשְׂרָאֵל אֶת מֹשֶׁה בְּעַרְבֹת מוֹאָב שְׁלֹשִׁים יוֹם תְּלָתִין יוֹמִין סָפְדִין בִּימָמָא וְלֵילְיָא מִכָּאן וְאֵילָךְ סָפְדוּ בִּימָמָא וְגָרְסִי בְּלֵילְיָא אוֹ סָפְדוּ בְּלֵילְיָא וְגָרְסִי בִּימָמָא עַד דְּסָפְדִי תְּרֵיסַר יַרְחֵי שַׁתָּא
הָהוּא יוֹמָא דְּאַשְׁכָּבְתֵּהּ דְּרַבִּי נְפַקָא בַּת קָלָא וַאֲמַרָה כֹּל דַּהֲוָה בְּאַשְׁכָּבְתֵּהּ דְּרַבִּי מְזֻמָּן הוּא לְחַיֵּי הָעוֹלָם הַבָּא הָהוּא כּוֹבֵס כֹּל יוֹמָא הֲוָה אָתֵי קַמֵּהּ הָהוּא יוֹמָא לָא אֲתָא כֵּוָן דִּשְׁמַע הָכִי סְלֵק לְאִגָּרָא וּנְפַל לְאַרְעָא וּמִית יָצְתָה בַּת קוֹל וְאָמְרָה אַף הַהוּא כּוֹבֵס מְזֻמָּן הוּא לְחַיֵּי הָעוֹלָם הַבָּא
שִׁמְעוֹן בְּנִי חָכָם מַאי קָאָמַר הָכִי קָאָמַר אַף עַל פִּי שֶׁשִּׁמְעוֹן בְּנִי חָכָם גַּמְלִיאֵל בְּנִי נָשִׂיא
אָמַר לֵוִי צְרִיכָא לְמֵימַר אָמַר רַבִּי שִׁמְעוֹן בַּר רַבִּי צְרִיכָא לָךְ וּלְמַטְלַעְתָּךְ מַאי קַשְׁיָא לֵהּ הָא קְרָא קָאָמַר וְאֶת הַמַּמְלָכָה נָתַן לִיהוֹרָם כִּי הוּא הַבְּכוֹר
הַהוּא מְמַלֵּא מְקוֹם אֲבוֹתָיו הֲוָה וְרַבָּן גַּמְלִיאֵל אֵינוֹ מְמַלֵּא מְקוֹם אֲבוֹתָיו הֲוָה
וְרַבִּי מַאי טַעְמָא עֲבַד הָכִי נְהִי דְּאֵינוֹ מְמַלֵּא מְקוֹם אֲבוֹתָיו בְּחׇכְמָה בְּיִרְאַת חֵטְא מְמַלֵּא מְקוֹם אֲבוֹתָיו הֲוָה
חֲנִינָא בַּר חָמָא יֵשֵׁב בָּרֹאשׁ לֹא קִבֵּל רַבִּי חֲנִינָא שֶׁהָיָה רַבִּי אַפָּס גָּדוֹל מִמֶּנּוּ שְׁתֵּי שָׁנִים וּמֶחֱצָה יְתֵב רַבִּי אַפָּס בְּרֵישָׁא וִיתֵב רַבִּי חֲנִינָא אַבָּרַאי וַאֲתָא לֵוִי וִיתֵב גַּבֵּהּ
נָח נַפְשֵׁהּ דְּרַבִּי אַפָּס וִיתֵב רַבִּי חֲנִינָא בְּרֵישָׁא וְלָא הֲוָה לֵהּ לְלֵוִי אִינִישׁ לְמֵיתַב גַּבֵּהּ וְקָאָתֵא לְבָבֶל וְהַיְנוּ דְּאָמְרִי לֵהּ לְרַב גַּבְרָא רַבָּה אִקְּלַע לִנְהַרְדְּעָא וּמַטְלַע וְדָרֵשׁ כְּלִילָא שְׁרֵי אֲמַר שְׁמַע מִנַּהּ נָח נַפְשֵׁהּ דְּרַבִּי אַפָּס וִיתֵב רַבִּי חֲנִינָא בְּרֵישָׁא וְלָא הֲוָה לֵהּ לְלֵוִי אִינִישׁ לְמֵיתַב גַּבֵּהּ וְקָאָתֵי
וְאֵימָא רַבִּי חֲנִינָא נָח נַפְשֵׁהּ וְרַבִּי אַפָּס כְּדִיתֵב יְתֵב וְלָא הֲוָה לֵהּ לְלֵוִי אִינִישׁ לְמֵיתַב גַּבֵּהּ וְקָאָתֵי אִיבָּעֵית אֵימָא לֵוִי לְרַבִּי אַפָּס מִכָּף הֲוָה כַּיִיף לֵהּ
וְאִי בָּעֵית אֵימָא כֵּיוָן דְּאָמַר רַבִּי חֲנִינָא בַּר חָמָא יֵשֵׁב בָּרֹאשׁ לָא סַגִּי דְּלָא מָלֵךְ דִּכְתִיב בְּהוּ בְּצַדִּיקִים וְתִגְזַר אוֹמֶר וְיָקׇם לָךְ
וְהָא הֲוָה רַבִּי חִיָּא נָח נַפְשֵׁהּ וְהָאָמַר רַבִּי חִיָּא אֲנִי רָאִיתִי קִבְרוֹ שֶׁל רַבִּי וְהוֹרַדְתִּי עָלָיו דְּמָעוֹת אֵפוֹךְ
וְהָאָמַר רַבִּי חִיָּא אוֹתוֹ הַיּוֹם שֶׁמֵּת רַבִּי בָּטְלָה קְדֻשָּׁה אֵפוֹךְ
וְהָתַנְיָא כְּשֶׁחָלָה רַבִּי נִכְנַס רַבִּי חִיָּא אֶצְלוֹ וּמְצָאוֹ שֶׁהוּא בּוֹכֶה אָמַר לוֹ רַבִּי מִפְּנֵי מָה אַתָּה בּוֹכֶה וְהָתַנְיָא מֵת מִתּוֹךְ הַשְּׂחוֹק סִימָן יָפֶה לוֹ מִתּוֹךְ הַבֶּכִי סִימָן רַע לוֹ פָּנָיו לְמַעְלָה סִימָן יָפֶה לוֹ פָּנָיו לְמַטָּה סִימָן רַע לוֹ פָּנָיו כְּלַפֵּי הָעָם סִימָן יָפֶה לוֹ כְּלַפֵּי הַכֹּתֶל סִימָן רַע לוֹ פָּנָיו יְרֻקִּין סִימָן רַע לוֹ פָּנָיו צְהֻבִּין וַאֲדֻמִּים סִימָן יָפֶה לוֹ מֵת בְּעֶרֶב שַׁבָּת סִימָן יָפֶה לוֹ בְּמוֹצָאֵי שַׁבָּת סִימָן רַע לוֹ מֵת בְּעֶרֶב יוֹם הַכִּפּוּרִים סִימָן רַע לוֹ בְּמוֹצָאֵי יוֹם הַכִּפּוּרִים סִימָן יָפֶה לוֹ מֵת מֵחֹלִי מֵעַיִם סִימָן יָפֶה לוֹ מִפְּנֵי שֶׁרֻבָּם שֶׁל צַדִּיקִים מִיתָתָן בְּחֹלִי מֵעַיִם
אֲמַר לֵהּ אֲנָא אַתּוֹרָה וּמִצְוֹת קָא בָכֵינָא
אִיבָּעֵית אֵימָא אֵפוֹךְ וְאִיבָּעֵית אֵימָא לְעוֹלָם לָא תֵּיפוֹךְ רַבִּי חִיָּא עָסוּק בְּמִצְוֹת הֲוָה וְרַבִּי סָבַר לָא אֲפַגְּרֵהּ
וְהַיְנוּ דְּכִי הֲווֹ מִנְּצוּ רַבִּי חֲנִינָא וְרַבִּי חִיָּא אֲמַר לֵהּ רַבִּי חֲנִינָא לְרַבִּי חִיָּא בַּהֲדֵי דִידִי מִנְּצֵת דְּאִם חַס וְשָׁלוֹם נִשְׁתַּכְּחָה תּוֹרָה מִיִּשְׂרָאֵל מַהְדַּרְנָא לֵהּ מִפִּלְפּוּלַי
אֲמַר לֵהּ רַבִּי חִיָּא אֲנָא עֲבַדִי דְּלָא מִשְׁתַּכְחָה תּוֹרָה מִיִּשְׂרָאֵל דְּאַיְתִינָא כִּתָּנָא וְשָׁדֵינָא וּמְגַדֵּלְנָא נִשְׁבֵּי וְצָיֵדְנָא טְבֵי(א) וּמַאֲכֵלְנָא בִּשְׂרָא לְיַתְמֵי וְאָרֵכְנָא מְגִלְּתָא מִמַּשְׁכֵי דִטְבֵי וְסָלֵקְנָא לְמָתָא דְּלֵית בַּהּ מַקְרֵי דַרְדְּקֵי וְכָתֵבְנָא חַמְשָׁא חֻמְשֵׁי לְחַמְשָׁא יָנוֹקֵי וּמַתְנֵינָא שִׁתָּא סִדְרֵי לְשִׁתָּא יָנוֹקֵי לְכֹל חַד וְחַד אֲמַרִי לֵהּ אַתְנִי סִדְרָךְ לְחַבְרָךְ
וְהַיְנוּ דְּאָמַר רַבִּי כַּמָּה גְּדוֹלִים מַעֲשֵׂה חִיָּא אֲמַר לֵהּ רַבִּי שִׁמְעוֹן בְּרַבִּי אֲפִלּוּ מִמְּךָ אֲמַר לֵהּ אִין אֲמַר לֵהּ רַבִּי יִשְׁמָעֵאל בְּרַבִּי יוֹסֵי אֲפִלּוּ מֵאַבָּא אֲמַר לֵהּ חַס וְשָׁלוֹם לֹא תְּהֵא כָּזֹאת בְּיִשְׂרָאֵל
אָמַר לָהֶן לִבְנִי קָטָן אֲנִי צָרִיךְ נִכְנַס רַבִּי שִׁמְעוֹן אֶצְלוֹ מָסַר לוֹ סִדְרֵי חׇכְמָה
אָמַר לָהֶן לִבְנִי גָּדוֹל אֲנִי צָרִיךְ נִכְנַס רַבָּן גַּמְלִיאֵל אֶצְלוֹ וּמָסַר לוֹ סִדְרֵי נְשִׂיאוּת אָמַר לוֹ בְּנִי נְהֹג נְשִׂיאוּתָךְ בְּרָמִים זְרֹק מָרָה בַּתַּלְמִידִים
אִינִי וְהָא כְּתִיב וְאֶת יִרְאֵי ה' יְכַבֵּד וְאָמַר מָר זֶה יְהוֹשָׁפָט מֶלֶךְ יְהוּדָה כְּשֶׁהָיָה רוֹאֶה תַּלְמִיד חָכָם הָיָה עוֹמֵד מִכִּסְּאוֹ וּמְחַבְּקוֹ וּמְנַשְּׁקוֹ וְקוֹרֵא לוֹ רַבִּי רַבִּי מָרִי מָרִי
לָא קַשְׁיָא הָא בְּצִנְעָא הָא בְּפַרְהֶסְיָא
תַּנְיָא רַבִּי מוּטָל בְּצִפּוֹרִי וּמָקוֹם מוּכָן לוֹ בְּבֵית שְׁעָרִים וְהָתַנְיָא צֶדֶק צֶדֶק תִּרְדֹּף הַלֵּךְ אַחַר רַבִּי לְבֵית שְׁעָרִים
רַבִּי בְּבֵית שְׁעָרִים הֲוָה אֶלָּא כֵּיוָן דַּחֲלַשׁ אַמְטְיוּהִי לְצִפּוֹרִי

 *** דף קד. *** 

דְּמִדַּלְיָא וּבְסִים אַוֵּרָא
הָהוּא יוֹמָא דְּנָח נַפְשֵׁהּ דְּרַבִּי גְּזַרוּ רַבָּנַן תַּעֲנִיתָא וּבְעוֹ רַחֲמֵי וְאָמְרִי כֹּל מַאן דְּאָמַר נָח נַפְשֵׁהּ דְּרַבִּי יִדָּקֵר בַּחֶרֶב
סְלִיקָא אַמְּתֵהּ דְּרַבִּי לְאִגָּרָא אָמְרָה עֶלְיוֹנִים מְבַקְּשִׁין אֶת רַבִּי וְהַתַּחְתּוֹנִים מְבַקְּשִׁין אֶת רַבִּי יְהִי רָצוֹן שֶׁיָּכוֹפוּ תַּחְתּוֹנִים אֶת הָעֶלְיוֹנִים כֵּיוָן דַּחֲזַאי כַּמָּה זִמְנֵי דְּעָיֵל לְבֵית הַכִּסֵּא וְחָלַץ תְּפִלִּין וּמַנַּח לְהוּ וְקָמִצְטַעַר אֲמַרָה יְהִי רָצוֹן שֶׁיָּכוֹפוּ עֶלְיוֹנִים אֶת הַתַּחְתּוֹנִים
וְלָא הֲווֹ שָׁתְקִי רַבָּנַן מִלְּמִבְעֵי רַחֲמֵי שָׁקְלָה כּוּזָא שָׁדְיָא מֵאִגָּרָא [לְאַרְעָא] אִשְׁתִּיקוּ מֵרַחֲמֵי וְנָח נַפְשֵׁהּ דְּרַבִּי
אֲמַרוּ לֵהּ רַבָּנַן לְבַר קַפָּרָא זִיל עַיֵּן אֲזַל אַשְׁכְּחֵהּ דְּנָח נַפְשֵׁהּ קַרְעֵהּ לִלְבוּשֵׁהּ וְאַהְדְּרֵהּ לְקִרְעֵהּ לַאֲחוֹרֵהּ פְּתַח וַאֲמַר אֶרְאֶלִּים וּמְצוּקִים אָחֲזוּ בַּאֲרוֹן הַקֹּדֶשׁ נִצְּחוּ אֶרְאֶלִּים אֶת הַמְּצוּקִים וְנִשְׁבָּה אֲרוֹן הַקֹּדֶשׁ אֲמַרוּ לֵהּ נָח נַפְשֵׁהּ אֲמַר לְהוּ אַתּוּן קָאָמְרִיתוּ וַאֲנָא לָא קָאָמֵינָא
בִּשְׁעַת פְּטִירָתוֹ שֶׁל רַבִּי זָקַף עֶשֶׂר אֶצְבְּעוֹתָיו כְּלַפֵּי מַעְלָה אֲמַר רִבּוֹנוֹ שֶׁל עוֹלָם גָּלוּי וְיָדוּעַ לְפָנֶיךָ שֶׁיָּגַעְתִּי בְּעֶשֶׂר אֶצְבְּעוֹתַי בַּתּוֹרָה וְלֹא נֶהֱנֵיתִי אֲפִלּוּ בְּאֶצְבַּע קְטַנָּה יְהִי רָצוֹן מִלְּפָנֶיךָ שֶׁיְּהֵא שָׁלוֹם בִּמְנוּחָתִי יָצְתָה בַּת קוֹל וְאָמְרָה יָבֹא שָׁלוֹם יָנוּחוּ עַל מִשְׁכְּבוֹתָם
עַל מִשְׁכָּבְךָ מִבְּעֵי לֵהּ מְסַיֵּעַ לֵהּ לְרַבִּי חִיָּא בַּר גַּמָּדָא דְּאָמַר רַבִּי חִיָּא בַּר גַּמָּדָא אָמַר רַבִּי יוֹסֵי בֶּן שָׁאוּל בְּשָׁעָה שֶׁהַצַּדִּיק נִפְטָר מִן הָעוֹלָם אוֹמְרִים מַלְאֲכֵי הַשָּׁרֵת לִפְנֵי הַקָּדוֹשׁ בָּרוּךְ הוּא רִבּוֹנוֹ שֶׁל עוֹלָם צַדִּיק פְּלוֹנִי בָּא אוֹמֵר לָהֶם יָבוֹאוּ צַדִּיקִים וְיֵצְאוּ לִקְרָאתוֹ וְאוֹמְרִים לוֹ יָבֹא בְּשָׁלוֹם יָנוּחוּ עַל מִשְׁכְּבוֹתָם
אָמַר רַבִּי אֶלְעָזָר בְּשָׁעָה שֶׁהַצַּדִּיק נִפְטָר מִן הָעוֹלָם שָׁלֹשׁ כִּתּוֹת שֶׁל מַלְאֲכֵי הַשָּׁרֵת יוֹצְאוֹת לִקְרָאתוֹ אַחַת אוֹמֶרֶת לוֹ בֹּא בְּשָׁלוֹם וְאַחַת אוֹמֶרֶת הוֹלֵךְ נִכְחוֹ וְאַחַת אוֹמֶרֶת לוֹ יָבֹא שָׁלוֹם יָנוּחוּ עַל מִשְׁכְּבוֹתָם בְּשָׁעָה שֶׁהָרָשָׁע נֶאֱבָד מִן הָעוֹלָם שָׁלֹשׁ כִּתּוֹת שֶׁל מַלְאֲכֵי חַבָּלָה יוֹצְאוֹת לִקְרָאתוֹ אַחַת אוֹמֶרֶת אֵין שָׁלוֹם אָמַר ה' לָרְשָׁעִים וְאַחַת אוֹמֶרֶת לוֹ לְמַעֲצֵבָה יִשְׁכַּב וְאַחַת אוֹמֶרֶת לוֹ רְדָה וְהׇשְׁכְּבָה אֶת עֲרֵלִים
מַתְנִי' כׇּל זְמַן שֶׁהִיא בְּבֵית אָבִיהָ גּוֹבָה כְּתֻבָּתָהּ לְעוֹלָם כׇּל זְמַן שֶׁהִיא בְּבֵית בַּעְלָהּ גּוֹבָה כְּתֻבָּתָהּ עַד עֶשְׂרִים וְחָמֵשׁ שָׁנִים שֶׁיֵּשׁ בְּעֶשְׂרִים וְחָמֵשׁ שָׁנִים שֶׁתַּעֲשֶׂה טוֹבָה כְּנֶגֶד כְּתֻבָּתָהּ דִּבְרֵי רַבִּי מֵאִיר שֶׁאָמַר מִשּׁוּם רַבָּן שִׁמְעוֹן בֶּן גַּמְלִיאֵל
וַחֲכָמִים אוֹמְרִים כׇּל זְמַן שֶׁהִיא בְּבֵית בַּעְלָהּ גּוֹבָה כְּתֻבָּתָהּ לְעוֹלָם כׇּל זְמַן שֶׁהִיא בְּבֵית אָבִיהָ גּוֹבָה כְּתֻבָּתָהּ עַד עֶשְׂרִים וְחָמֵשׁ שָׁנִים
מֵתָה יוֹרְשֶׁיהָ מַזְכִּירִין כְּתֻבָּתָהּ עַד עֶשְׂרִים וְחָמֵשׁ שָׁנִים
גְּמָ' אֲמַר לֵהּ אַבָּיֵי לְרַב יוֹסֵף עֲנִיָּה שֶׁבְּיִשְׂרָאֵל עַד עֶשְׂרִים וְחָמֵשׁ שָׁנִים וּמָרְתָּא בַּת בַּיְתּוֹס עַד עֶשְׂרִים וְחָמֵשׁ שָׁנִים
אֲמַר לֵהּ לְפוּם גַּמְלָא שִׁחְנָא
אִבַּעְיָא לְהוּ לְרַבִּי מֵאִיר מַהוּ שֶׁתְּשַׁלֵּשׁ תֵּקוּ
וַחֲכָמִים אוֹמְרִים כׇּל זְמַן אֲמַר לֵהּ אַבָּיֵי לְרַב יוֹסֵף אֲתַאי קֹדֶם שְׁקִיעַת הַחַמָּה גּוֹבָה כְּתֻבָּתָהּ לְאַחַר שְׁקִיעַת הַחַמָּה לָא גָּבְיָא בְּהַהִיא פֻּרְתָּא אַחֵלְתַּהּ
אֲמַר לֵהּ אִין כׇּל מִדַּת חֲכָמִים כֵּן הִיא בְּאַרְבָּעִים סְאָה טוֹבֵל בְּאַרְבָּעִים סְאָה חָסֵר קֻרְטוֹב אֵינוֹ יָכוֹל לִטְבֹּל בָּהֶן
אָמַר רַב יְהוּדָה אָמַר רַב הֵעִיד רַבִּי יִשְׁמָעֵאל בְּרַבִּי יוֹסֵי לִפְנֵי רַבִּי שֶׁאָמַר מִשּׁוּם אָבִיו לֹא שָׁנוּ אֶלָּא שֶׁאֵין שְׁטַר כְּתֻבָּה יוֹצֵא מִתַּחַת יָדֶיהָ אֲבָל שְׁטַר כְּתֻבָּה יוֹצֵא מִתַּחַת יָדֶיהָ גּוֹבָה כְּתֻבָּתָהּ לְעוֹלָם וְרַבִּי אֶלְעָזָר אָמַר אֲפִלּוּ שְׁטַר כְּתֻבָּה יוֹצֵא מִתַּחַת יָדֶיהָ אֵינָהּ גּוֹבָה אֶלָּא עַד עֶשְׂרִים וְחָמֵשׁ שָׁנִים
מֵתִיב רַב שֵׁשֶׁת בַּעַל חוֹב גּוֹבֶה שֶׁלֹּא בְּהַזְכָּרָה הֵיכִי דָמֵי אִי דְּלָא נָקֵט שְׁטָרָא בְּמַאי גָּבֵי אֶלָּא דְּנָקֵט שְׁטָרָא וּבַעַל חוֹב הוּא דְּלָאו בַּר אַחוֹלֵי הוּא הָא אַלְמָנָה אַחֵלְתַּהּ
הוּא מוֹתֵב לַהּ וְהוּא מְפָרֵק לַהּ לְעוֹלָם דְּלָא נָקֵט שְׁטָרָא וְהָכָא בְּמַאי עָסְקִינַן כְּשֶׁחַיָּב מוֹדֶה
וְהָאָמַר רַבִּי אִלְעָא שׁוֹנִין גְּרוּשָׁה הֲרֵי הִיא כְּבַעַל חוֹב הֵיכִי דָמֵי אִי דְּלָא נְקִיטָא כְּתֻבָּה בְּמַאי גָּבְיָא אֶלָּא לָאו דִּנְקִיטָא כְּתֻבָּה וּגְרוּשָׁה הִיא דְּלָאו בַּת אַחוֹלֵי הִיא הָא אַלְמָנָה אַחֵלְתַּהּ
הָכָא נָמֵי כְּשֶׁחַיָּב מוֹדֶה
אָמַר רַב נַחְמָן בַּר יִצְחָק תָּנֵי רַב יְהוּדָה בַּר קָזָא בְּמַתְנִיתָא דְּבֵי בַּר קָזָא תָּבְעָה כְּתֻבָּתָהּ

 *** דף קד: *** 

הֲרֵי הִיא כְּבַתְּחִלָּה וְאִם הָיָה שְׁטַר כְּתֻבָּה יוֹצֵא מִתַּחַת יָדֶיהָ גּוֹבָה כְּתֻבָּתָהּ לְעוֹלָם
שְׁלַח לֵהּ רַב נַחְמָן בַּר רַב חִסְדָּא לְרַב נַחְמָן בַּר יַעֲקֹב יְלַמְּדֵנוּ רַבֵּנוּ כְּשֶׁשְּׁטַר כְּתֻבָּה יוֹצֵא מִתַּחַת יָדָהּ מַחְלֹקֶת אוֹ כְּשֶׁאֵין שְׁטַר כְּתֻבָּה יוֹצֵא מִתַּחַת יָדָהּ וַהֲלָכָה כְּדִבְרֵי מִי
שְׁלַח לֵהּ בְּשֶׁאֵין שְׁטַר כְּתֻבָּה יוֹצֵא מִתַּחַת יָדָהּ מַחְלֹקֶת אֲבָל שְׁטַר כְּתֻבָּה יוֹצֵא מִתַּחַת יָדָהּ גּוֹבָה כְּתֻבָּתָהּ לְעוֹלָם וַהֲלָכָה כְּדִבְרֵי חֲכָמִים
כִּי אֲתָא רַב דִּימִי אָמַר רַבִּי שִׁמְעוֹן בֶּן פַּזִּי אָמַר רַבִּי יְהוֹשֻׁעַ בֶּן לֵוִי מִשּׁוּם בַּר קַפָּרָא לֹא שָׁנוּ אֶלָּא מָנֶה מָאתַיִם אֲבָל תּוֹסֶפֶת יֵשׁ לָהּ
וְרַבִּי אֲבָהוּ אָמַר רַבִּי יוֹחָנָן אֲפִלּוּ תּוֹסֶפֶת אֵין לָהּ דְּאָמַר רַבִּי אַיְבוּ אָמַר רַבִּי יַנַּאי תְּנַאי כְּתֻבָּה כִּכְתֻבָּה דָּמֵי
אִתְּמַר נָמֵי אָמַר רַבִּי אַבָּא אָמַר רַב הוּנָא אָמַר רַב לֹא שָׁנוּ אֶלָּא מָנֶה מָאתַיִם אֲבָל תּוֹסֶפֶת יֵשׁ לָהּ
אֲמַר לֵהּ רַבִּי אַבָּא לְרַב הוּנָא אֲמַר רַב הָכִי אֲמַר לֵהּ אִשְׁתִּיק(ן) קָאָמְרַתְּ אוֹ אַשְׁקְיַן קָאָמְרַתְּ אֲמַר לֵהּ אִשְׁתִּיק(ן) קָאָמֵינָא
חֲמָתֵהּ דְּרַב חִיָּא אֲרִיכָא אִנְתַּת אֲחוּהּ הֲוַאי וְאַלְמָנָה בְּבֵית אָבִיהָ הֲוַאי וְזָנַהּ עֶשְׂרִים וַחֲמֵשׁ שְׁנִין בְּבֵי נָשָׁא
לְסוֹף אֲמַרָה לֵהּ הַב לִי מְזוֹנֵי אֲמַר לַהּ לֵית לִיךְ מְזוֹנֵי הַב לִי כְּתֻבָּה אֲמַר לַהּ לָא מְזוֹנֵי אִית לִיךְ וְלָא כְּתֻבָּה אִית לִיךְ
תְּבַעְתֵּהּ לְדִינָא קַמֵּהּ דְּרַבָּה בַּר שֵׁלָא אֲמַר לֵהּ אֵימָא לִי אִיזִי גּוּפָא דְעוֹבָדָא הֵיכִי הֲוָה אֲמַר לֵהּ זָנִיתַהּ עֶשְׂרִים וַחֲמֵשׁ שָׁנִים בְּבֵי נָשָׁא בְּחַיֵּי דְמָר דִּבְכַתְפַאי אַמְטַאי לַהּ
אֲמַר לֵהּ טַעְמָא מַאי אֲמוּר רַבָּנַן כׇּל זְמַן שֶׁהִיא בְּבֵית בַּעְלָהּ גּוֹבָה כְּתֻבָּתָהּ לְעוֹלָם דְּאָמְרִינַן מִשּׁוּם כִּסּוּפָא הוּא דְּלָא תָּבְעָה הָכָא נָמֵי מִשּׁוּם כִּסּוּפָא הוּא דְּלָא תָּבְעָה זִיל הַב לַהּ
לָא אַשְׁגַּח כְּתַב לַהּ אַדְרָכְתָּא אַנִּכְסֵה אֲתָא לְקַמֵּהּ דְּרָבָא אֲמַר לֵהּ חֲזִי מָר הֵיכִי דָּנַן אָמַר לֵהּ שַׁפִּיר דָּנָךְ
אֲמַרָה לֵהּ אִי הָכִי לֵיזִיל לַהְדַּר לִי פֵּרֵי דְּמִן הָהוּא יוֹמָא עַד הָאִדָּנָא אֲמַר לַהּ אַחְוִי לִי אַדְרָכְתִּיךְ חַזְיַהּ דְּלָא הֲוָה כְּתִב בָּהּ וְאִשְׁתְּמוֹדַעְנָא דִּנְכָסִים אֵלּוּ דְּמִיתָנָא אִנּוּן אֲמַר לַהּ אַדְרָכְתָּא לָאו שַׁפִּיר כְּתִיבָא
אֲמַרָה לֵהּ תֵּיזִיל אַדְרַכְתָּא אֶשְׁקוֹל מִיּוֹמָא דִּשְׁלִימִי יוֹמֵי אַכְרָזְתָּא עַד הַשְׁתָּא אֲמַר לַהּ הָנֵי מִלֵּי הֵיכָא דְּלָא כְּתִיב טָעוּתָא בְּאַדְרָכְתָּא אֲבָל הֵיכָא דִּכְתִיב טָעוּתָא בְּאַדְרָכְתָּא לֵית לַן בַּהּ
אֲמַרָה לֵהּ וְהָא מָר הוּא דְּאָמַר אַחְרָיוּת טָעוּת סוֹפֵר הוּא
אֲמַר לַהּ רָבָא בְּהָא לֵיכָּא לְמֵימַר טָעוּת סוֹפֵר הוּא דִּבְהָא אֲפִלּוּ רַבָּה בַּר שֵׁלָא טָעֵי מֵעִקָּרָא הוּא סְבַר הָנֵי וְהָנֵי דִּידֵהּ מָה לִי מֵהָנֵי מָה לִי מֵהָנֵי
וְלָא הִיא זִמְנִין דְּאָזְלָה וּמַשְׁבְּחָה לְהוּ וּדְבַעְלַהּ מַכְסְפִי וְאָמַר לַהּ שְׁקוּל דִּידָךְ וְהַב לִי דִּידִי וְאָתֵי לְאַפּוֹקֵי לַעַז עַל בֵּי דִינָא
הֲדַרַן עֲלָךְ הַנּוֹשֵׂא
מַתְנִי' שְׁנֵי דַּיָּנֵי גְּזֵרוֹת הָיוּ בִּירוּשָׁלַיִם אַדְמוֹן וְחָנָן בֶּן אֲבִישָׁלוֹם חָנָן אוֹמֵר שְׁנֵי דְּבָרִים אַדְמוֹן אוֹמֵר שִׁבְעָה מִי שֶׁהָלַךְ לִמְדִינַת הַיָּם וְאִשְׁתּוֹ תּוֹבַעַת מְזוֹנוֹת חָנָן אוֹמֵר

 *** דף קה. *** 

תִּשָּׁבַע בַּסּוֹף וְלֹא תִּשָּׁבַע בַּתְּחִלָּה נֶחְלְקוּ עָלָיו בְּנֵי כֹּהֲנִים גְּדוֹלִים וְאָמְרוּ תִּשָּׁבַע בַּתְּחִלָּה וּבַסּוֹף אָמַר רַבִּי דּוֹסָא בֶּן הַרְכִּינָס כְּדִבְרֵיהֶם אָמַר רַבָּן יוֹחָנָן בֶּן זַכַּאי יָפֶה אָמַר חָנָן לֹא תִּשָּׁבַע אֶלָּא בַּסּוֹף
גְּמָ' וּרְמִינְהִי שְׁלֹשָׁה דַּיָּנֵי גְזֵלוֹת הָיוּ בִּירוּשָׁלַיִם אַדְמוֹן בֶּן גַּדַּאי וְחָנָן הַמִּצְרִי וְחָנָן בֶּן אֲבִישָׁלוֹם קַשְׁיָא תְּלָת אַתְּרֵין קַשְׁיָא גְּזֵרוֹת אַגְּזֵלוֹת
בִּשְׁלָמָא תְּלָת אַתְּרֵין לָא קַשְׁיָא דַּחֲשִׁיב לֵהּ קָתָנֵי דְּלָא חֲשִׁיב לֵהּ לָא קָתָנֵי אֶלָּא גְּזֵרוֹת אַגְּזֵלוֹת קַשְׁיָא
אָמַר רַב נַחְמָן בַּר יִצְחָק שֶׁהָיוּ גּוֹזְרִין גְּזֵרוֹת עַל גְּזֵלוֹת כִּדְתַנְיָא קִטְּמָה נְטִיעָה רַבִּי יוֹסֵי אוֹמֵר גּוֹזְרֵי גְזֵרוֹת שֶׁבִּירוּשָׁלַיִם אוֹמְרִים נְטִיעָה בַּת שְׁנָתָהּ שְׁתֵּי כֶסֶף בַּת שְׁתֵּי שָׁנִים אַרְבַּע כֶּסֶף
וּרְמִינְהִי שְׁלֹשָׁה דַּיָּנֵי גְזֵרוֹת הָיוּ בִּירוּשָׁלַיִם אַדְמוֹן וְחָנָן וְנַחוּם אָמַר רַב פָּפָּא מַאן תְּנָא נַחוּם רַבִּי נָתָן הִיא דְּתַנְיָא רַבִּי נָתָן אוֹמֵר אַף נַחוּם הַמָּדִי מִגּוֹזְרֵי גְזֵרוֹת שֶׁבִּירוּשָׁלַיִם הָיָה וְלֹא הוֹדוּ לוֹ חֲכָמִים
וְתוּ לֵיכָּא וְהָאָמַר רַבִּי פִּנְחָס אָמַר רַבִּי אוֹשַׁעְיָא שְׁלֹשׁ מֵאוֹת וְתִשְׁעִים וְאַרְבָּעָה בָּתֵּי דִינִין הָיוּ בִּירוּשָׁלַיִם כְּנֶגְדָּן בָּתֵּי כְנֵסִיּוֹת וּכְנֶגְדָּן בָּתֵּי מִדְרָשׁוֹת וּכְנֶגְדָּן בָּתֵּי סוֹפְרִים דַּיָּנִין טוּבָא הֲווֹ וְכִי קָאָמְרִינַן אַגּוֹזְרֵי גְזֵרוֹת קָאָמְרִינַן
אָמַר רַב יְהוּדָה אָמַר רַב אַסִּי גּוֹזְרֵי גְזֵרוֹת שֶׁבִּירוּשָׁלַיִם הָיוּ נוֹטְלִין שְׂכָרָן תִּשְׁעִים וָתֵשַׁע מָנֶה מִתְּרוּמַת הַלִּשְׁכָּה לֹא רָצוּ מוֹסִיפִין לָהֶם לֹא רָצוּ אַטּוּ בְּרַשִּׁיעֵי עָסְקִינַן אֶלָּא לֹא סָפְקוּ אַף עַל פִּי שֶׁלֹּא רָצוּ מוֹסִיפִין עֲלֵיהֶן
קַרְנָא הֲוָה שָׁקֵל אִסְתֵּרָא מִזַּכַּאי וְאִסְתֵּירָא מֵחַיָּב וְדָאֵן לְהוּ דִּינָא וְהֵיכִי עָבֵד הָכִי וְהָכְתִיב וְשֹׁחַד לֹא תִקָּח
וְכִי תֵּימָא הָנֵי מִלֵּי הֵיכָא דְּלָא שָׁקֵל מִתַּרְוַיְהוּ דִּלְמָא אָתֵי לְאַצְלוֹיֵי דִּינָא קַרְנָא כֵּיוָן דְּשָׁקֵל מִתַּרְוַיְהוּ לָא אָתֵי לְאַצְלוֹיֵי דִּינָא וְכִי לָא אָתֵי לְאַצְלוֹיֵי דִּינָא מִי שְׁרֵי
וְהָתַנְיָא וְשֹׁחַד לֹא תִקָּח מָה תַּלְמוּד לוֹמַר אִם לְלַמֵּד שֶׁלֹּא לְזַכּוֹת אֶת הַחַיָּב וְשֶׁלֹּא לְחַיֵּב אֶת הַזַּכַּאי הֲרֵי כְּבָר נֶאֱמַר לֹא תַטֶּה מִשְׁפָּט אֶלָּא אֲפִלּוּ לְזַכּוֹת אֶת הַזַּכַּאי וּלְחַיֵּב אֶת הַחַיָּב אָמְרָה תּוֹרָה וְשֹׁחַד לֹא תִקָּח
הָנֵי מִלֵּי הֵיכָא דְּשָׁקֵל בְּתוֹרַת שֹׁחַד קַרְנָא בְּתוֹרַת אַגְרָא הֲוָה שָׁקֵל וּבְתוֹרַת אַגְרָא מִי שְׁרֵי וְהָתְנַן הַנּוֹטֵל שָׂכָר לָדוּן דִּינָיו בְּטֵלִין הָנֵי מִלֵּי אֲגַר דִּינָא קַרְנָא אֲגַר בְּטֵלָא הֲוָה שָׁקֵל
וַאֲגַר בְּטֵלָא מִי שְׁרֵי וְהָתַנְיָא מְכֹעָר הַדַּיָּן שֶׁנּוֹטֵל שָׂכָר לָדוּן אֶלָּא שֶׁדִּינוֹ דִּין הֵיכִי דָּמֵי אִלֵּימָא אֲגַר דִּינָא דִּינוֹ דִּין וְהָתַנְיָא הַנּוֹטֵל שָׂכָר לָדוּן דִּינָיו בְּטֵלִין אֶלָּא אֲגַר בְּטֵלָא וְקָתָנֵי מְכֹעָר הַדַּיָּן
הָנֵי מִלֵּי בְּטֵלָא דְּלָא מוֹכְחָא קַרְנָא בְּטֵלָא דְמוֹכְחָא הֲוָה שָׁקֵל דַּהֲוָה תָּהֵי בְּאַמְבָּרָא דְחַמְרָא וְיָהֲבִי לֵהּ זוּזָא
כִּי הָא דְּרַב הוּנָא כִּי הֲוָה אָתֵי דִּינָא לְקַמֵּהּ אֲמַר לְהוּ הַבוּ לִי גַּבְרָא דְּדָלֵי לִי בַּחֲרִיקַאי וְאֵדוּן לְכוּ דִּינָא
אָמַר רַבִּי אֲבָהוּ בֹּא וּרְאֵה כַּמָּה סְמוּיוֹת עֵינֵיהֶן שֶׁל מְקַבְּלֵי שֹׁחַד אָדָם חָשׁ בְּעֵינָיו נוֹתֵן מָמוֹן לָרוֹפֵא סָפֵק מִתְרַפֵּא סָפֵק אֵינוֹ מִתְרַפֵּא וְהֵן נוֹטְלִין שָׁוֶה פְּרוּטָה וּמְסַמִּין עֵינֵיהֶן שֶׁנֶּאֱמַר כִּי הַשֹּׁחַד יְעַוֵּר פִּקְחִים
תָּנוּ רַבָּנַן כִּי הַשֹּׁחַד יְעַוֵּר עֵינֵי חֲכָמִים קַל וָחֹמֶר לַטִּפְּשִׁין וִיסַלֵּף דִּבְרֵי צַדִּיקִים קַל וָחֹמֶר לָרְשָׁעִים מִדֵּי טִפְּשִׁים וּרְשָׁעִים בְּנֵי דִינָא נִינְהוּ אֶלָּא הָכִי קָאָמַר כִּי הַשֹּׁחַד יְעַוֵּר עֵינֵי חֲכָמִים אֲפִלּוּ חָכָם גָּדוֹל וְלוֹקֵחַ שֹׁחַד אֵינוֹ נִפְטָר מִן הָעוֹלָם בְּלֹא סַמְיוּת הַלֵּב וִיסַלֵּף דִּבְרֵי צַדִּיקִים

 *** דף קה: *** 

אֲפִלּוּ צַדִּיק גָּמוּר וְלוֹקֵחַ שֹׁחַד אֵינוֹ נִפְטָר מִן הָעוֹלָם בְּלֹא טֵרוּף דַּעַת
כִּי אֲתָא רַב דִּימִי אֲמַר דָּרֵשׁ רַב נַחְמָן בַּר כֹּהֵן מַאי דִּכְתִיב מֶלֶךְ בְּמִשְׁפָּט יַעֲמִיד אָרֶץ וְאִישׁ תְּרוּמוֹת יֶהֶרְסֶנָּה אִם דּוֹמֶה דַּיָּן לְמֶלֶךְ שֶׁאֵינוֹ צָרִיךְ לִכְלוּם יַעֲמִיד אָרֶץ וְאִם דּוֹמֶה לְכֹהֵן שֶׁמְּחַזֵּר עַל הַגֳּרָנוֹת יֶהֶרְסֶנָּה
אָמַר רַבָּה בַּר רַב שֵׁלָא הַאי דַּיָּנָא דְּשָׁאֵל שְׁאֵלְתָא פָּסוּל לְמֵדַן דִּינָא וְלָא אֲמַרַן אֶלָּא דְּלֵית לֵהּ לְאוֹשׁוֹלֵי אֲבָל אִית לֵהּ לְאוֹשׁוֹלֵי לֵית לַן בַּהּ
אִינִי וְהָא רָבָא שָׁאֵיל שְׁאֵלְתָא מִדְּבֵי בַּר מָרִיּוֹן אַף עַל גַּב דְּלָא שָׁיְלִי מִנֵּהּ הָתָם לְאַחְשׁוֹבִינְהוּ הוּא דְּבָעֵי
אָמַר רָבָא מַאי טַעְמָא דְּשֻׁחְדָּא כֵּוָן דְּקַבֵּל לֵהּ שֻׁחְדָּא מִנֵּהּ אִקָּרְבָא לֵהּ דַּעְתֵּהּ לְגַבֵּהּ וְהָוֵי כְּגוּפֵהּ וְאֵין אָדָם רוֹאֶה חוֹבָה לְעַצְמוֹ מַאי שֹׁחַד שֶׁהוּא חַד אָמַר רַב פָּפָּא לָא לֵדוּן אִינִישׁ דִּינָא לְמַאן דְּרָחֵם לֵהּ וְלָא לְמַאן דְּסָנֵי לֵהּ דְּרָחֵם לֵהּ לָא חָזֵי לֵהּ חוֹבָה דְּסָנֵי לֵהּ לָא חָזֵי לֵהּ זְכוּתָא
אָמַר אַבָּיֵי הַאי צֻרְבָּא מֵרַבָּנַן דִּמְרַחֲמִין לֵהּ בְּנֵי מָתָא לָאו מִשּׁוּם דִּמְעַלֵּי טְפֵי אֶלָּא מִשּׁוּם דְּלָא מוֹכַח לְהוּ בְּמִלֵּי דִּשְׁמַיָּא
אָמַר רָבָא מֵרֵישׁ הֲוָה אָמֵינָא הָנֵי בְּנֵי מָחוֹזָא כֻּלְּהוּ רָחֲמוּ לִי כֵּוָן דַּהֲוַאי דַּיָּנָא אָמֵינָא מִנַּיְהוּ סָנוּ לִי וּמִנַּיְהוּ רָחֲמוּ לִי כֵּוָן דַּחֲזַאי דְּמַאן דְּמִחַיַּב (לֵהּ) הָאִדָּנָא קָא זָכֵי לִמְחַר אָמֵינָא אִם מִרְחָם כֻּלְּהוּ רָחֲמוּ לִי אִי מִסְנוֹ כֻּלְּהוּ סָנוּ לִי
תָּנוּ רַבָּנַן וְשֹׁחַד לֹא תִקָּח אֵינוֹ צָרִיךְ לוֹמַר שֹׁחַד מָמוֹן אֶלָּא אֲפִלּוּ שֹׁחַד דְּבָרִים נָמֵי אָסוּר מִדְּלָא כְּתִיב בֶּצַע לֹא תִקָּח הֵיכִי דָּמֵי שֹׁחַד דְּבָרִים
כִּי הָא דִּשְׁמוּאֵל הֲוָה עָבַר בְּמַבָּרָא אֲתָא הָהוּא גַּבְרָא יָהֵב לֵהּ יְדֵהּ אֲמַר לֵהּ מַאי עֲבִידְתָּךְ אֲמַר לֵהּ דִּינָא אִית לִי אֲמַר לֵהּ פְּסִילְנָא לָךְ לְדִינָא
אַמֵּימָר הֲוָה יָתֵב וְקָא דָאֵין דִּינָא פְּרַח גַּדְפָּא אַרֵישֵׁהּ אֲתָא הָהוּא גַּבְרָא שַׁקְלֵהּ אֲמַר לֵהּ מַאי עֲבִידְתָּךְ אֲמַר לֵהּ דִּינָא אִית לִי אֲמַר לֵהּ פְּסִילְנָא לָךְ לְדִינָא מָר עֻקְבָא הֲוָה שְׁדֵי רֻקָּא קַמֵּהּ אֲתָא הָהוּא גַּבְרָא כַּסְּיֵהּ אֲמַר לֵהּ מַאי עֲבִידְתָּךְ אֲמַר לֵהּ דִּינָא אִית לִי אֲמַר לֵהּ פְּסִילְנָא לָךְ לְדִינָא
רַבִּי יִשְׁמָעֵאל בְּרַבִּי יוֹסֵי הֲוָה רְגִיל אֲרִיסֵהּ דַּהֲוָה מַיְתֵי לֵהּ כׇּל מַעֲלֵי שַׁבְּתָא כַּנְתָּא דְפֵרֵי יוֹמָא חַד אַיְתִי לֵהּ בְּחַמְשָׁה בְּשַׁבְּתָא אֲמַר לֵהּ מַאי שְׁנָא הָאִדָּנָא אֲמַר לֵהּ דִּינָא אִית לִי וְאָמֵינָא אַגַּב אוֹרְחִי אַיְתֵי לֵהּ לְמָר לָא קַבֵּל מִנֵּהּ אֲמַר לֵהּ פְּסִילְנָא לָךְ לְדִינָא
אוֹתֵב זוּזָא דְרַבָּנַן וְקָדָיְנִין לֵהּ בַּהֲדֵי דְּקָאָזֵל וְאָתֵי אֲמַר אִי בָּעֵי טָעֵן הָכִי וְאִי בָּעֵי טָעֵן הָכִי אָמַר תִּפַּח נַפְשָׁם שֶׁל מְקַבְּלֵי שֹׁחַד וּמָה אֲנִי שֶׁלֹּא נָטַלְתִּי וְאִם נָטַלְתִּי שֶׁלִּי נָטַלְתִּי כָּךְ מְקַבְּלֵי שֹׁחַד עַל אַחַת כַּמָּה וְכַמָּה
רַבִּי יִשְׁמָעֵאל בַּר אֱלִישָׁע אַיְתִי לֵהּ הַהוּא גַּבְרָא רֵאשִׁית הַגֵּז אֲמַר לֵהּ מֵהֵיכָא אַתְּ אֲמַר לֵהּ מִדּוּךְ פְּלָן וּמֵהָתָם לְהָכָא לָא הֲוָה כֹּהֵן לְמִתְּבָא לֵהּ אֲמַר לֵהּ דִּינָא אִית לִי וְאָמֵינָא אַגַּב אוֹרְחַאי אַיְתֵי לֵהּ לְמָר אֲמַר לֵהּ פְּסִילְנָא לָךְ לְדִינָא לָא קַבֵּל מִנֵּהּ
אוֹתֵב לֵהּ זוּגָא דְרַבָּנַן וְקָדָיְנִי לֵהּ בַּהֲדֵי דְּקָאָזֵל וְאָתֵי אֲמַר אִי בָּעֵי טָעֵן הָכִי וְאִי בָּעֵי טָעֵן הָכִי אָמַר תִּפַּח נַפְשָׁם שֶׁל מְקַבְּלֵי שֹׁחַד וּמָה אֲנִי שֶׁלֹּא נָטַלְתִּי וְאִם נָטַלְתִּי שֶׁלִּי נָטַלְתִּי כָּךְ מְקַבְּלֵי שֹׁחַד עַל אַחַת כַּמָּה וְכַמָּה
רַב עָנָן אַיְתִי לֵהּ הַהוּא גַּבְרָא כַּנְתָּא דְגִלְדָּנֵי דְּבֵי גִילֵי אֲמַר לֵהּ מַאי עֲבִידְתָּךְ אֲמַר לֵהּ דִּינָא אִית לִי לָא קַבֵּל מִנֵּהּ אֲמַר לֵהּ פְּסִילְנָא לָךְ לְדִינָא
אֲמַר לֵהּ דִּינָא דְּמָר לָא בָּעֵינָא קַבּוֹלֵי לְקַבֵּל מָר דְּלָא לִמְנְעַן מָר מֵאַקְרוֹבֵי בִּכּוּרִים דְּתַנְיָא וְאִישׁ בָּא מִבַּעַל שָׁלִשָׁה וַיָּבֵא לְאִישׁ הָאֱלֹהִים לֶחֶם בִּכּוּרִים עֶשְׂרִים לֶחֶם שְׂעֹרִים וְכַרְמֶל בְּצִקְלֹנוֹ וְכִי אֱלִישָׁע אוֹכֵל בִּכּוּרִים הֲוָה אֶלָּא לוֹמַר לָךְ כׇּל הַמֵּבִיא דּוֹרוֹן לְתַלְמִיד חָכָם כְּאִלּוּ מַקְרִיב בִּכּוּרִים
אֲמַר לֵהּ קַבּוֹלֵי לָא בָּעֵינַן דְּאֵקַבֵּל הַשְׁתָּא דְּאָמְרַתְּ לִי טַעְמָא מְקַבֵּלְנָא שַׁדְּרֵהּ לְקַמֵּהּ דְּרַב נַחְמָן שְׁלַח לֵהּ נִידַיְּנֵהּ מָר לְהַאי גַּבְרָא דַּאֲנָא עָנָן פְּסִילְנָא לֵהּ לְדִינָא אָמַר מִדִּשְׁלַח לִי הָכִי שְׁמַע מִנַּהּ קָרִיבֵהּ הוּא הֲוָה קָאֵם דִּינָא דְיַתְמֵי קַמֵּהּ אֲמַר

 *** דף קו. *** 

הַאי עֲשֵׂה וְהַאי עֲשֵׂה עֲשֵׂה דִּכְבוֹד תּוֹרָה עֲדִיף סַלְּקֵהּ לְדִינָא דְּיַתְמֵי וְאַחֲתֵהּ לְדִינֵהּ כֵּוָן דַּחֲזָא בַּעַל דִּינֵהּ יְקָרָא דְּקָא עָבֵד לַהּ אִסְתַּתֻּם טַעְנָתֵהּ
רַב עָנָן הֲוָה רְגִיל אֵלִיָּהוּ דְּאָתֵי גַּבֵּהּ דַּהֲוָה מַתְנֵי לֵהּ סֵדֶר דְּאֵלִיָּהוּ כֵּוָן דַּעֲבַד הָכִי אִסְתַּלַּק יְתֵב בְּתַעֲנִיתָא וּבְעָא רַחֲמֵי וַאֲתָא כִּי אֲתָא הֲוָה מְבַעֵת לֵהּ בַּעוֹתֵי
וַעֲבַד תֵּבוּתָא וִיתֵב קַמֵּהּ עַד דְּאַפֵּק לֵהּ סִדְרֵהּ וְהַיְנוּ דְּאָמְרִי סֵדֶר דְּאֵלִיָּהוּ רַבָּה סֵדֶר אֵלִיָּהוּ זוּטָא
בִּשְׁנֵי דְּרַב יוֹסֵף הֲוָה רִתְחָא אָמְרִי לֵהּ רַבָּנַן לְרַב יוֹסֵף לִבְעֵי מָר רַחֲמֵי אֲמַר לְהוּ הַשְׁתָּא וּמָה אֱלִישָׁע דְּכִי הֲווֹ רַבָּנַן מִפַּטְרִי מִקַּמֵּהּ הֲווֹ פָּיְשִׁי תְּרֵי אַלְפֵי וּמָאתַן רַבָּנַן בְּעִדָּן רִתְחָא לָא הֲוָה בָּעֵי רַחֲמֵי אֲנָא אֶבְעֵי רַחֲמֵי
וּמִמַּאי דְּפָיְשִׁי הָכִי דִּכְתִיב וַיֹּאמֶר מְשָׁרְתוֹ מָה אֶתֵּן זֶה לִפְנֵי מֵאָה אִישׁ מַאי לִפְנֵי מֵאָה אִישׁ אִילֵימָא דְּכֻלְּהוּ לִפְנֵי מֵאָה אִישׁ בִּשְׁנֵי בַצֹּרֶת טוּבָא הֲווֹ אֶלָּא דְּכֹל חַד וְחַד קַמֵּי מֵאָה אִישׁ
כִּי הֲווֹ מִפַּטְרִי רַבָּנַן מִבֵּי רַב הֲווֹ פָּיְשִׁי אַלְפָּא וּמָאתַן רַבָּנַן מִבֵּי רַב הוּנָא הֲווֹ פָּיְשִׁי תַּמְנֵי מְאָה רַבָּנַן רַב הוּנָא הֲוָה דָּרֵשׁ בִּתְלֵיסַר אָמוֹרָאֵי כִּי הֲווֹ קָיְמִי רַבָּנַן מִמְּתִיבְתָּא דְּרַב הוּנָא וְנָפְצִי גְּלִימַיְהוּ הֲוָה סָלֵק אַבְקָא וְכָסֵי לֵהּ לְיוֹמָא וְאָמְרִי בְּמַעְרְבָא קָמוּ לֵהּ מִמְּתִיבְתָּא דְּרַב הוּנָא בַּבְלָאָה
כִּי מִפַּטְרִי רַבָּנַן מִבֵּי רַבָּה וְרַב יוֹסֵף הֲווֹ פָּיְשִׁי אַרְבַּע מְאָה רַבָּנַן וְקָרוּ לְנַפְשַׁיְהוּ יַתְמֵי כִּי הֲווֹ מִפַּטְרִי רַבָּנַן מִבֵּי אַבָּיֵי וְאָמְרִי לַהּ מִבֵּי רַב פָּפָּא וְאָמְרִי לַהּ מִבֵּי רַב אָשֵׁי הֲווֹ פָּיְשִׁי מָאתַן רַבָּנַן וְקָרוּ נַפְשַׁיְהוּ יַתְמֵי דְּיַתְמֵי
אָמַר רַבִּי יִצְחָק בַּר רְדִיפָא אָמַר רַבִּי אַמֵּי מְבַקְּרֵי מוּמִין שֶׁבִּירוּשָׁלַיִם הָיוּ נוֹטְלִין שְׂכָרָן מִתְּרוּמַת הַלִּשְׁכָּה אָמַר רַב יְהוּדָה אָמַר שְׁמוּאֵל תַּלְמִידֵי חֲכָמִים הַמְלַמְּדִין הִלְכוֹת שְׁחִיטָה לְכֹהֲנִים הָיוּ נוֹטְלִין שְׂכָרָן מִתְּרוּמַת הַלִּשְׁכָּה
אָמַר רַב גִּדֵּל אָמַר רַב תַּלְמִידֵי חֲכָמִים הַמְלַמְּדִים הִלְכוֹת קְמִיצָה לַכֹּהֲנִים נוֹטְלִין שְׂכָרָן מִתְּרוּמַת הַלִּשְׁכָּה אָמַר רַבָּה בַּר בַּר חָנָה אָמַר רַבִּי יוֹחָנָן מַגִּיהֵי סְפָרִים שֶׁבִּירוּשָׁלַיִם הָיוּ נוֹטְלִין שְׂכָרָן מִתְּרוּמַת הַלִּשְׁכָּה
אָמַר רַב נַחְמָן אָמַר רַב נָשִׁים הָאוֹרְגוֹת בַּפָּרֹכוֹת נוֹטְלוֹת שְׂכָרָן מִתְּרוּמַת הַלִּשְׁכָּה וַאֲנִי אוֹמֵר מִקׇּדְשֵׁי בֶּדֶק הַבַּיִת הוֹאִיל וּפָרֹכוֹת תַּחַת בִּנְיָן עֲשׂוּיוֹת
מֵיתִיבִי נָשִׁים הָאוֹרְגוֹת בַּפָּרֹכוֹת וּבֵית גַּרְמוּ עַל מַעֲשֵׂה לֶחֶם הַפָּנִים וּבֵית אַבְטִינָס עַל מַעֲשֵׂה הַקְּטֹרֶת כֻּלָּן הָיוּ נוֹטְלוֹת שְׂכָרָן מִתְּרוּמַת הַלִּשְׁכָּה
הָתָם בִּדְבָבֵי דְּאָמַר רַבִּי זֵירָא אָמַר רַב שְׁלֹשׁ עֶשְׂרֵה פָּרֹכוֹת הָיוּ בְּמִקְדָּשׁ שֵׁנִי שֶׁבַע כְּנֶגֶד שִׁבְעָה שְׁעָרִים אַחַת לְפִתְחוֹ שֶׁל הֵיכָל וְאַחַת לְפִתְחוֹ שֶׁל אוּלָם שְׁתַּיִם בַּדְּבִיר שְׁתַּיִם כְּנֶגְדָּן בָּעֲלִיָּה
תָּנוּ רַבָּנַן נָשִׁים הַמְגַדְּלוֹת בְּנֵיהֶן לַפָּרָה הָיוּ נוֹטְלוֹת שְׂכָרָן מִתְּרוּמַת הַלִּשְׁכָּה אַבָּא שָׁאוּל אוֹמֵר נָשִׁים יְקָרוֹת שֶׁבִּירוּשָׁלַיִם הָיוּ זָנוֹת אוֹתָן וּמְפַרְנְסוֹת אוֹתָן
בְּעָא מִנֵּהּ רַב הוּנָא מֵרַב

 *** דף קו: *** 

כְּלֵי שָׁרֵת מַהוּ שֶׁיֵּעָשׂוּ מִקׇּדְשֵׁי בֶּדֶק הַבַּיִת צֹרֶךְ מִזְבֵּחַ נִינְהוּ וּמִקׇּדְשֵׁי בֶּדֶק הַבַּיִת אָתוּ אוֹ צֹרֶךְ קׇרְבָּן נִינְהוּ וּמִתְּרוּמַת הַלִּשְׁכָּה הָיוּ עוֹשִׂין אוֹתָן אֲמַר לֵהּ אֵין נַעֲשִׂין אֶלָּא מִתְּרוּמַת הַלִּשְׁכָּה
אֵיתִיבֵהּ וּכְכַלּוֹתָם הֵבִיאוּ לִפְנֵי הַמֶּלֶךְ וִיהוֹיָדָע (הַכֹּהֵן) אֶת שְׁאָר הַכֶּסֶף וַיַּעֲשֵׂהוּ כֵלִים לְבֵית ה' כְּלֵי שָׁרֵת וְגוֹ'
אֲמַר לֵהּ דְּאַקְרְיָךְ כְּתוּבֵי לָא אַקְרְיָךְ נְבִיאֵי אַךְ לֹא יֵעָשֶׂה בֵּית ה' סִפּוֹת וְגוֹ' כִּי לְעֹשֵׂי הַמְּלָאכָה יִתְּנֻהוּ
אִי הָכִי קָשׁוּ קְרָאֵי אַהֲדָדֵי לָא קַשְׁיָא כָּאן שֶׁגָּבוּ וְהוֹתִירוּ כָּאן שֶׁגָּבוּ וְלֹא הוֹתִירוּ
וְכִי גָּבוּ וְהוֹתִירוּ מַאי הָוֵי אָמַר רַבִּי אֲבָהוּ לֵב בֵּית דִּין מַתְנֶה עֲלֵיהֶן אִם הֻצְרְכוּ הֻצְרְכוּ וְאִם לָאו יְהוּ לִכְלֵי שָׁרֵת
תָּנָא דְּבֵי רַבִּי יִשְׁמָעֵאל כְּלֵי שָׁרֵת בָּאִין מִתְּרוּמַת הַלִּשְׁכָּה שֶׁנֶּאֱמַר אֶת שְׁאָר הַכֶּסֶף אֵיזֶהוּ כֶּסֶף שֶׁיֵּשׁ לוֹ שִׁירַיִם הֱוֵי אוֹמֵר זֶה תְּרוּמַת הַלִּשְׁכָּה
וְאֵימָא שִׁירַיִם גּוּפַיְהוּ כִּדְאָמַר רָבָא הָעוֹלָה עוֹלָה רִאשׁוֹנָה הָכִי נָמֵי הַכֶּסֶף כֶּסֶף רִאשׁוֹן
מֵיתִיבִי הַקְּטֹרֶת וְכׇל קׇרְבְּנוֹת צִבּוּר בָּאִין מִתְּרוּמַת הַלִּשְׁכָּה מִזְבַּח הַזָּהָב וּלְבוֹנָה וּכְלֵי שָׁרֵת בָּאִין מִמּוֹתַר נְסָכִים
מִזְבַּח הָעֹלָה הַלְּשָׁכוֹת וְהָעֲזָרוֹת בָּאִין מִקׇּדְשֵׁי בֶּדֶק הַבַּיִת חוּץ לְחוֹמַת הָעֲזָרָה בָּאִין מִשְּׁיָרֵי הַלְּשָׁכוֹת זוֹ הִיא שֶׁשָּׁנִינוּ חוֹמַת הָעִיר וּמִגְדְּלוֹתֶיהָ וְכׇל צׇרְכֵי הָעִיר בָּאִין מִשְּׁיָרֵי הַלִּשְׁכָּה
תַּנָּאֵי הִיא דִּתְנַן מוֹתַר תְּרוּמָה מָה הָיוּ עוֹשִׂין בָּהּ רִקּוּעֵי זָהָב צִפּוּי לְבֵית קׇדְשֵׁי הַקֳּדָשִׁים רַבִּי יִשְׁמָעֵאל אוֹמֵר מוֹתַר פֵּרוֹת לְקֵיץ הַמִּזְבֵּחַ מוֹתַר תְּרוּמָה לִכְלֵי שָׁרֵת
רַבִּי עֲקִיבָא אוֹמֵר מוֹתַר תְּרוּמָה לְקֵיץ הַמִּזְבֵּחַ מוֹתַר נְסָכִים לִכְלֵי שָׁרֵת רַבִּי חֲנִינָא סְגַן הַכֹּהֲנִים אוֹמֵר מוֹתַר נְסָכִים לְקֵיץ הַמִּזְבֵּחַ מוֹתַר תְּרוּמָה לִכְלֵי שָׁרֵת וְזֶה וָזֶה לֹא הָיוּ מוֹדִים בְּפֵרוֹת
פֵּרוֹת מַאי הִיא דְּתַנְיָא מוֹתַר תְּרוּמָה מָה הָיוּ עוֹשִׂין בָּהּ לוֹקְחִין פֵּרוֹת בְּזוֹל וּמוֹכְרִין אוֹתָם בְּיֹקֶר וְהַשָּׂכָר מְקַיְּצִין בּוֹ אֶת הַמִּזְבֵּחַ וְזוֹ הִיא שֶׁשָּׁנִינוּ מוֹתַר פֵּרוֹת לְקֵיץ הַמִּזְבֵּחַ
מַאי זֶה וָזֶה לֹא הָיוּ מוֹדִין בְּפֵרוֹת דִּתְנַן מוֹתַר שְׁיָרֵי לִשְׁכָּה מָה הָיוּ עוֹשִׂין בָּהֶן לוֹקְחִין בָּהֶן יֵינוֹת שְׁמָנִים וּסְלָתוֹת וְהַשָּׂכָר לַהֶקְדֵּשׁ דִּבְרֵי רַבִּי יִשְׁמָעֵאל רַבִּי עֲקִיבָא אוֹמֵר אֵין מִשְׂתַּכְּרִין בְּשֶׁל הֶקְדֵּשׁ אַף לֹא בְּשֶׁל עֲנִיִּים
בְּשֶׁל הֶקְדֵּשׁ מַאי טַעְמָא לָא אֵין עֲנִיּוּת בִּמְקוֹם עֲשִׁירוּת בְּשֶׁל עֲנִיִּים מַאי טַעְמָא לָא דִּלְמָא מִתְרְמֵי לְהוּ עַנְיָא וְלֵיכָּא לְמִתְּבָא לֵהּ
מִי שֶׁהָלַךְ לִמְדִינַת הַיָּם אִתְּמַר רַב אָמַר

 *** דף קז. *** 

פּוֹסְקִין מְזוֹנוֹת לְאֵשֶׁת אִישׁ וּשְׁמוּאֵל אָמַר אֵין פּוֹסְקִין מְזוֹנוֹת לְאֵשֶׁת אִישׁ אָמַר שְׁמוּאֵל מוֹדֶה לִי אַבָּא בִּשְׁלֹשָׁה חֳדָשִׁים הָרִאשׁוֹנִים לְפִי שֶׁאֵין אָדָם מַנִּיחַ בֵּיתוֹ רֵיקָן
בְּשֶׁשָּׁמְעוּ בּוֹ שֶׁמֵּת כֻּלֵּי עָלְמָא לָא פְּלִיגִי כִּי פְּלִיגִי בְּשֶׁלֹּא שָׁמְעוּ בּוֹ שֶׁמֵּת רַב אָמַר פּוֹסְקִין דְּהָא מְשֻׁעְבַּד לַהּ וּשְׁמוּאֵל אָמַר אֵין פּוֹסְקִין
מַאי טַעְמָא רַב זְבִיד אָמַר אֵימָא צְרָרֵי אַתְפְּסַהּ רַב פָּפָּא אָמַר חָיְשִׁינַן שֶׁמָּא אָמַר לָהּ צְאִי מַעֲשֵׂה יָדַיִךְ בִּמְזוֹנוֹתַיִךְ
מַאי בֵּינַיְהוּ אִכָּא בֵּינַיְהוּ גְּדוֹלָה וְלָא סָפְקָה
אִי נָמֵי קְטַנָּה וְסָפְקָה
תְּנַן מִי שֶׁהָלַךְ לִמְדִינַת הַיָּם וְאִשְׁתּוֹ תּוֹבַעַת מְזוֹנוֹת חָנָן אָמַר תִּשָּׁבַע בַּסּוֹף וְלֹא תִּשָּׁבַע בַּתְּחִלָּה נֶחְלְקוּ עָלָיו בְּנֵי כֹּהֲנִים גְּדוֹלִים וְאָמְרוּ תִּשָּׁבַע בַּתְּחִלָּה וּבַסּוֹף עַד כָּאן לָא פְּלִיגִי אֶלָּא לְעִנְיַן שְׁבוּעָה אֲבָל מְזוֹנֵי יָהֲבִינַן לַהּ תַּרְגְּמַהּ שְׁמוּאֵל בְּשֶׁשָּׁמְעוּ בּוֹ שֶׁמֵּת
תָּא שְׁמַע מִי שֶׁהָלַךְ לִמְדִינַת הַיָּם וְאִשְׁתּוֹ תּוֹבַעַת מְזוֹנוֹת בְּנֵי כֹּהֲנִים גְּדוֹלִים אוֹמְרִים תִּשָּׁבַע חָנָן אוֹמֵר לֹא תִּשָּׁבַע וְאִם בָּא וְאָמַר פָּסַקְתִּי לָהּ מְזוֹנוֹת נֶאֱמָן
הָכָא נָמֵי בְּשֶׁשָּׁמְעוּ בּוֹ שֶׁמֵּת וְהָא אִם בָּא וְאָמַר קָאָמַר אִם בָּא לְאַחַר שְׁמוּעָה
תָּא שְׁמַע מִי שֶׁהָלַךְ לִמְדִינַת הַיָּם וְאִשְׁתּוֹ תּוֹבַעַת מְזוֹנוֹת וְאִם בָּא וְאָמַר צְאִי מַעֲשֵׂה יָדַיִךְ בִּמְזוֹנוֹתַיִךְ רַשַּׁאי קָדְמוּ בֵּית דִּין וּפָסְקוּ מַה שֶּׁפָּסְקוּ פָּסְקוּ הָכָא נָמֵי בְּשֶׁשָּׁמְעוּ בּוֹ שֶׁמֵּת
תָּא שְׁמַע מִי שֶׁהָלַךְ לִמְדִינַת הַיָּם וְאִשְׁתּוֹ תּוֹבַעַת מְזוֹנוֹת בֵּית דִּין יוֹרְדִים לִנְכָסָיו וְזָנִין וּמְפַרְנְסִין לְאִשְׁתּוֹ אֲבָל לֹא בָּנָיו וּבְנוֹתָיו וְלֹא דָּבָר אַחֵר
אָמַר רַב שֵׁשֶׁת בְּמַשְׁרֶה אֶת אִשְׁתּוֹ עַל יְדֵי שָׁלִישׁ אִי הָכִי בָּנָיו וּבְנוֹתָיו נָמֵי כְּשֶׁהִשְׁרָה לָזוֹ וְלֹא הִשְׁרָה לָזוֹ מַאי פַּסְקָא
אֶלָּא אָמַר רַב פָּפָּא כְּשֶׁשָּׁמְעָה בּוֹ שֶׁמֵּת בְּעֵד אֶחָד הִיא דְּאִי בָּעֲיָא אִנְּסוֹבֵי בְּעֵד אֶחָד מָצְיָא מִנַּסְבָא מְזוֹנֵי נָמֵי יָהֲבִינַן לַהּ
בָּנָיו וּבְנוֹתָיו דְּאִי בָּעוּ לְמֵחַת לִנְכָסָיו בְּעֵד אֶחָד לָא מָצוּ נָחֲתִי מְזוֹנֵי נָמֵי לָא יָהֲבִינַן לְהוּ
מַאי דָּבָר אַחֵר רַב חִסְדָּא אָמַר תַּכְשִׁיט רַב יוֹסֵף אָמַר צְדָקָה מַאן דְּאָמַר תַּכְשִׁיט כׇּל שֶׁכֵּן

 *** דף קז: *** 

צְדָקָה מַאן דְּאָמַר צְדָקָה אֲבָל תַּכְשִׁיט יָהֲבִינַן לַהּ דְּלָא נִיחָא לֵהּ דְּתִנַּוַּל
תָּא שְׁמַע הַיְּבָמָה שְׁלֹשָׁה חֳדָשִׁים הָרִאשׁוֹנִים נִזּוֹנֶת מִשֶּׁל בַּעְלָהּ
מִכָּן וְאֵילָךְ אֵינָהּ נִזּוֹנֶת לֹא מִשֶּׁל בַּעְלָהּ וְלֹא מִשֶּׁל יָבָם עָמַד בַּדִּין וּבָרַח נִזּוֹנֶת מִשֶּׁל יָבָם
אָמַר לְךָ שְׁמוּאֵל לְמַאי נֵחוּשׁ לַהּ לְהַאי אִי מִשּׁוּם צְרָרֵי לָא מִקָּרְבָא דַּעְתֵּהּ לְגַבַּהּ אִי מִשּׁוּם מַעֲשֵׂה יָדֶיהָ לָא מִשְׁתַּעְבְּדָא לֵהּ
תָּא שְׁמַע הָאִשָּׁה שֶׁהָלְכָה הִיא וּבַעְלָהּ לִמְדִינַת הַיָּם וּבָאת וְאָמְרָה מֵת בַּעְלִי רָצְתָה נִזּוֹנֶת רָצְתָה גּוֹבָה כְּתֻבָּתָהּ גֵּרְשַׁנִי בַּעֲלִי מִתְפַּרְנֶסֶת וְהוֹלֶכֶת עַד כְּדֵי כְתֻבָּתָהּ
הָכָא נָמֵי כְּשֶׁשָּׁמְעוּ בּוֹ שֶׁמֵּת וּמַאי שְׁנָא עַד כְּדֵי כְתֻבָּתָהּ דְּאִיהִי הִיא דְּאַפְסֵדָה אַנַּפְשַׁהּ
תָּא שְׁמַע כֵּיצַד אָמְרוּ מְמָאֶנֶת אֵין לָהּ מְזוֹנוֹת אִי אַתָּה יָכוֹל לוֹמַר בְּיוֹשֶׁבֶת תַּחַת בַּעְלָהּ שֶׁהֲרֵי בַּעְלָהּ חַיָּב בִּמְזוֹנוֹת אֶלָּא כְּגוֹן שֶׁהָלַךְ בַּעְלָהּ לִמְדִינַת הַיָּם לָוְתָה וְאָכְלָה עָמְדָה וּמֵאֲנָה טַעְמָא דְּמֵאֲנָה הָא לֹא מֵאֲנָה יָהֲבִינַן לַהּ
אָמַר לָךְ שְׁמוּאֵל הָכָא לְמַאי נֵחוּשׁ לַהּ אִי מִשּׁוּם צְרָרֵי צְרָרֵי לִקְטַנָּה לָא מַתְפֵּס וְאִי מִשּׁוּם מַעֲשֵׂה יָדֶיהָ קְטַנָּה לָא סָפְקָה
מַאי הֲוָה עֲלַהּ כִּי אֲתָא רַב דִּימִי אָמַר מַעֲשֶׂה בָּא לִפְנֵי רַבִּי בְּבֵית שְׁעָרִים וּפָסַק לָהּ מְזוֹנוֹת לִפְנֵי רַבִּי יִשְׁמָעֵאל בְּצִפּוֹרִי וְלֹא פָּסַק לָהּ מְזוֹנוֹת תָּהֵי בַּהּ רַבִּי יוֹחָנָן וְכִי מָה רָאָה רַבִּי יִשְׁמָעֵאל שֶׁלֹּא פָּסַק לָהּ מְזוֹנוֹת הָא לֹא נֶחְלְקוּ בְּנֵי כֹּהֲנִים גְּדוֹלִים וְחָנָן אֶלָּא לְעִנְיַן שְׁבוּעָה אֲבָל מְזוֹנֵי יָהֲבִינַן לַהּ
אֲמַר לֵהּ רַב שֶׁמֶן בַּר אַבָּא כְּבָר תַּרְגְּמַהּ רַבֵּנוּ שְׁמוּאֵל בְּבָבֶל כְּשֶׁשָּׁמְעוּ בּוֹ שֶׁמֵּת אֲמַר לֵהּ פָּתְרִיתוּ בָּהּ כֻּלֵּי הַאי
כִּי אֲתָא רָבִין אָמַר מַעֲשֶׂה בָּא לִפְנֵי רַבִּי בְּבֵית שְׁעָרִים וְלֹא פָּסַק לָהּ מְזוֹנוֹת לִפְנֵי רַבִּי יִשְׁמָעֵאל בְּצִפּוֹרִי וּפָסַק לָהּ מְזוֹנוֹת אָמַר רַבִּי יוֹחָנָן מָה רָאָה רַבִּי שֶׁלֹּא פָּסַק לָהּ דְּהָא לֹא נֶחְלְקוּ חָנָן וּבְנֵי כֹּהֲנִים גְּדוֹלִים אֶלָּא לְעִנְיַן שְׁבוּעָה אֲבָל מְזוֹנוֹת יָהֲבִינַן לַהּ אֲמַר לֵהּ רַב שֶׁמֶן בַּר אַבָּא כְּבָר תַּרְגְּמַהּ שְׁמוּאֵל בְּבָבֶל כְּשֶׁשָּׁמְעוּ בּוֹ שֶׁמֵּת אֲמַר לֵהּ פָּתְרִיתוּ בָּהּ כֻּלֵּי הַאי
וְהִלְכְתָא כְּוָתֵהּ דְּרַב וּפוֹסְקִין מְזוֹנוֹת לְאֵשֶׁת אִישׁ וְהִלְכְתָא כְּוָתֵהּ דְּרַב הוּנָא אָמַר רַב דְּאָמַר רַב הוּנָא אָמַר רַב יְכוֹלָה אִשָּׁה שֶׁתֹּאמַר לְבַעְלָהּ אֵינִי נִזּוֹנֶת וְאֵינִי עוֹשָׂה
וְהִלְכְתָא כְּוָתֵהּ דְּרַב זְבִיד בְּקֻנְיָא דְּאָמַר רַב זְבִיד הָנֵי מָאנֵי דְקֻנְיָא חִוָּרֵי וְאֻכָּמֵי שְׁרוּ
יְרֻקֵּי אֲסִירִי וְלָא אֲמַרַן אֶלָּא דְּלֵית בְּהוּ קַרְטוּפָנֵי אֲבָל אִית בְּהוּ קַרְטוּפָנֵי אֲסִירִי
מַתְנִי' מִי שֶׁהָלַךְ לִמְדִינַת הַיָּם וְעָמַד אֶחָד וּפִרְנֵס אֶת אִשְׁתּוֹ חָנָן אוֹמֵר אִבֵּד אֶת מְעוֹתָיו
נֶחְלְקוּ עָלָיו בְּנֵי כֹּהֲנִים גְּדוֹלִים וְאָמְרוּ יִשָּׁבַע כַּמָּה הוֹצִיא וְיִטּוֹל אָמַר רַבִּי דּוֹסָא בֶּן הַרְכִּינָס כְּדִבְרֵיהֶם אָמַר רַבִּי יוֹחָנָן בֶּן זַכַּאי יָפֶה אָמַר חָנָן הִנִּיחַ מְעוֹתָיו עַל קֶרֶן הַצְּבִי
גְּמָ' תְּנַן הָתָם הַמֻּדָּר הֲנָאָה מֵחֲבֵרוֹ

 *** דף קח. *** 

שׁוֹקֵל לוֹ אֶת שִׁקְלוֹ וּפוֹרֵעַ אֶת חוֹבוֹ וּמַחֲזִיר לוֹ אֲבֵדָתוֹ וּבְמָקוֹם שֶׁנּוֹטְלִין שָׂכָר תִּפֹּל הֲנָאָה לַהֶקְדֵּשׁ
בִּשְׁלָמָא שׁוֹקֵל לוֹ אֶת שִׁקְלוֹ מִצְוָה קָעָבֵד דִּתְנַן תּוֹרְמִין עַל הָאָבוּד וְעַל הַגָּבוּי וְעַל הֶעָתִיד לִגָּבוֹת
וּמַחֲזִיר לוֹ אֲבֵדָתוֹ נָמֵי מִצְוָה קָעָבֵד אֶלָּא פּוֹרֵעַ לוֹ אֶת חוֹבוֹ הָא קָמִשְׁתָּרְשִׁי לֵהּ
אָמַר רַב אוֹשַׁעְיָא הָא מַנִּי חָנָן הִיא דְּאָמַר אִבֵּד אֶת מְעוֹתָיו
וְרָבָא אָמַר אֲפִלּוּ תֵּימָא רַבָּנַן הָכָא בְּמַאי עָסְקִינַן שֶׁלָּוָה עַל מְנָת שֶׁלֹּא לִפְרֹעַ
בִּשְׁלָמָא רָבָא לָא אָמַר כְּרַב אוֹשַׁעְיָא דְּמוֹקֵם לַהּ כְּרַבָּנַן אֶלָּא רַב אוֹשַׁעְיָא מַאי טַעְמָא לָא אָמַר כְּרָבָא אָמַר לָךְ רַב אוֹשַׁעְיָא נְהִי דַּהֲנָאָה לֵית לֵהּ

 *** דף קח: *** 

כִּסּוּפָא מִי לֵית לֵהּ הָתָם נָמֵי אִית לֵהּ הֲנָאָה בְּהָהִיא הֲנָאָה דְּמִכְּסִיף מִנֵּהּ
מַתְנִי' אַדְמוֹן אוֹמֵר שִׁבְעָה מִי שֶׁמֵּת וְהִנִּיחַ בָּנִים וּבָנוֹת בִּזְמַן שֶׁהַנְּכָסִים מְרֻבִּין הַבָּנִים יוֹרְשִׁים וְהַבָּנוֹת נִזּוֹנוֹת וּבִנְכָסִים מוּעָטִים הַבָּנוֹת יִזּוֹנוּ וְהַבָּנִים יְחַזְּרוּ עַל הַפְּתָחִים אַדְמוֹן אוֹמֵר בִּשְׁבִיל שֶׁאֲנִי זָכָר הִפְסַדְתִּי אָמַר רַבָּן גַּמְלִיאֵל רוֹאֶה אֲנִי אֶת דִּבְרֵי אַדְמוֹן
גְּמָ' מַאי קָאָמַר אָמַר אַבָּיֵי הָכִי קָאָמַר בִּשְׁבִיל שֶׁאֲנִי זָכָר וְרָאוּי לַעֲסֹק בַּתּוֹרָה הִפְסַדְתִּי
אֲמַר לֵהּ רָבָא מַאן דְּעָסֵק בַּתּוֹרָה הוּא דְּיָרֵת מַאן דְּלָא עָסֵק בַּתּוֹרָה לָא יָרֵת אֶלָּא אָמַר רָבָא הָכִי קָאָמַר בִּשְׁבִיל שֶׁאֲנִי זָכָר וְרָאוּי לִירַשׁ בִּנְכָסִים מְרֻבִּין הִפְסַדְתִּי בִּנְכָסִים מוּעָטִין
מַתְנִי' הַטּוֹעֵן אֶת חֲבֵרוֹ כַּדֵּי שֶׁמֶן וְהוֹדָה בַּקַּנְקַנִּים אַדְמוֹן אוֹמֵר הוֹאִיל וְהוֹדָה בְּמִקְצָת הַטְּעָנָה יִשָּׁבַע וַחֲכָמִים אוֹמְרִים אֵין הוֹדָאַת מִקְצָת מִמִּין הַטַּעֲנָה אָמַר רַבָּן גַּמְלִיאֵל רוֹאֶה אֲנִי אֶת דִּבְרֵי אַדְמוֹן
גּמ' שְׁמַע מִנַּהּ לְרַבָּנַן טְעָנוֹ חִטִּין וּשְׂעֹרִין וְהוֹדָה בִּשְׂעוֹרִין פָּטוּר
לֵימָא תִּהְוֵי תְּיוּבְתָּא דְּרַב נַחְמָן אָמַר שְׁמוּאֵל דְּאָמַר רַב נַחְמָן אָמַר שְׁמוּאֵל טְעָנוֹ חִטִּין וּשְׂעֹרִים וְהוֹדָה לוֹ בְּאֶחָד מֵהֶן חַיָּב
אָמַר רַב יְהוּדָה אָמַר רַב בְּטוֹעֲנוֹ מִדָּה אִי הָכִי מַאי טַעְמָא דְּאַדְמוֹן
אֶלָּא אָמַר רָבָא דְּכֻלֵּי עָלְמָא הֵיכָא דַּאֲמַר לֵהּ מְלֹא עֲשָׂרָה כַּדֵּי שֶׁמֶן יֵשׁ לִי בְּבוֹרֶךָ שֶׁמֶן קָטָעֵן לֵהּ קַנְקַנִּים לָא קָטָעֵן לֵהּ עֲשָׂרָה כַּדֵּי שֶׁמֶן מְלֵאִים יֵשׁ לִי אֶצְלְךָ שֶׁמֶן וְקַנְקַנִּים קָטָעֵן לֵהּ
כִּי פְּלִיגִי הֵיכָא דַּאֲמַר לֵהּ עֲשָׂרָה כַּדֵּי שֶׁמֶן יֵשׁ לִי אֶצְלְךָ אַדְמוֹן אוֹמֵר יֵשׁ בַּלָּשׁוֹן הַזֶּה לְשׁוֹן קַנְקַנִּים וְרַבָּנַן סָבְרִי אֵין בַּלָּשׁוֹן הַזֶּה לְשׁוֹן קַנְקַנִּים
אֶלָּא טַעְמָא דְּאֵין בַּלָּשׁוֹן הַזֶּה לְשׁוֹן קַנְקַנִּים הָא יֵשׁ בַּלָּשׁוֹן הַזֶּה לְשׁוֹן קַנְקַנִּים חַיָּב לֵימָא תֶּהְוֵי תְּיוּבְתָּא דְּרַבִּי חִיָּא בַּר אַבָּא דְּאָמַר רַבִּי חִיָּא בַּר אַבָּא טְעָנוֹ חִטִּין וּשְׂעֹרִים וְהוֹדָה לוֹ בְּאֶחָד מֵהֶם פָּטוּר
אָמַר רַב שִׁימִי בַּר אָשֵׁי נַעֲשָׂה כְּמִי שֶׁטְּעָנוֹ רִמּוֹן בִּקְלִפָּתוֹ מַתְקֵף לַהּ רָבִינָא רִמּוֹן בְּלֹא קְלִפָּתוֹ לָא מִנְּטַר שֶׁמֶן מִנְּטַר בְּלֹא קַנְקַנִּים
אֶלָּא הָכָא בְּמַאי עָסְקִינַן דַּאֲמַר לֵהּ עֲשָׂרָה כַּדֵּי שֶׁמֶן יֵשׁ לִי אֶצְלְךָ וַאֲמַר לֵהּ אִדַּךְ שֶׁמֶן לֹא הָיוּ דְבָרִים מֵעוֹלָם קַנְקַנִּים נָמֵי חַמְשָׁה אִית לָךְ וְחַמְשָׁה לֵית לָךְ
אַדְמוֹן אוֹמֵר יֵשׁ בַּלָּשׁוֹן הַזֶּה לְשׁוֹן קַנְקַנִּים וּמִגּוֹ דְּקָמִשְׁתְּבַע אַקַּנְקַנִּים מִשְׁתְּבַע נָמֵי אַשֶּׁמֶן עַל יְדֵי גִּלְגּוּל וְרַבָּנַן סָבְרִי אֵין בַּלָּשׁוֹן הַזֶּה לְשׁוֹן קַנְקַנִּים מַה שֶּׁטְּעָנוֹ לֹא הוֹדָה לוֹ וּמַה שֶּׁהוֹדָה לוֹ לֹא טָעֲנוּ
מַתְנִי' הַפּוֹסֵק מָעוֹת לַחֲתָנוֹ וּפָשַׁט לוֹ אֶת הָרֶגֶל

 *** דף קט. *** 

תֵּשֵׁב עַד שֶׁיַּלְבִּין רֹאשָׁהּ אַדְמוֹן אוֹמֵר יְכוֹלָה הִיא שֶׁתֹּאמַר אִלּוּ אֲנִי פָּסַקְתִּי לְעַצְמִי אֵשֵׁב עַד שֶׁיַּלְבִּין רֹאשִׁי עַכְשָׁו שֶׁאַבָּא פָּסַק מָה אֲנִי יְכוֹלָה לַעֲשׂוֹת אוֹ כְּנֹס אוֹ פְּטֹר אָמַר רַבָּן גַּמְלִיאֵל רוֹאֶה אֲנִי אֶת דִּבְרֵי אַדְמוֹן
גְּמָ' מַתְנִיתִין דְּלָא כִּי הַאי תַּנָּא דְּתַנְיָא אָמַר רַבִּי יוֹסֵי בְּרַבִּי יְהוּדָה לֹא נֶחְלְקוּ אַדְמוֹן וַחֲכָמִים עַל הַפּוֹסֵק מָעוֹת לַחֲתָנוֹ וּפָשַׁט לוֹ אֶת הָרֶגֶל שֶׁיְּכוֹלָה הִיא שֶׁתֹּאמַר אַבָּא פָּסַק עָלַי מָה אֲנִי יְכוֹלָה לַעֲשׂוֹת
עַל מָה נֶחְלְקוּ עַל שֶׁפָּסְקָה הִיא עַל עַצְמָהּ שֶׁחֲכָמִים אוֹמְרִים תֵּשֵׁב עַד שֶׁתַּלְבִּין רֹאשָׁהּ אַדְמוֹן אוֹמֵר יְכוֹלָה הִיא שֶׁתֹּאמַר כִּסְבוּרָה אֲנִי שֶׁאַבָּא נוֹתֵן עָלַי וְעַכְשָׁו שֶׁאֵין אַבָּא נוֹתֵן עָלַי מָה אֲנִי יְכוֹלָה לַעֲשׂוֹת אוֹ כְּנֹס אוֹ פְּטֹר אָמַר רַבָּן גַּמְלִיאֵל רוֹאֶה אֲנִי אֶת דִּבְרֵי אַדְמוֹן
תָּנָא בַּמֶּה דְּבָרִים אֲמוּרִים בִּגְדוֹלָה אֲבָל בִּקְטַנָּה כּוֹפִין כּוֹפִין לְמַאן אִילֵימָא לְאָב אִפְּכָא מִבְּעֵי לֵהּ אֶלָּא אָמַר רָבָא כּוֹפִין לַבַּעַל לִתֵּן גֵּט
אָמַר רַבִּי יִצְחָק בֶּן אֶלְעָזָר מִשְּׁמֵהּ דְּחִזְקִיָּה כׇּל מָקוֹם שֶׁאָמַר רַבָּן גַּמְלִיאֵל רוֹאֶה אֲנִי אֶת דִּבְרֵי אַדְמוֹן הֲלָכָה כְּמוֹתוֹ אֲמַר לֵהּ רָבָא לְרַב נַחְמָן אֲפִלּוּ בְּבָרַיְתָא אֲמַר לֵהּ מִי קָאָמְרִינַן בַּמִּשְׁנָה בְּכׇל מָקוֹם שֶׁאָמַר רַבָּן גַּמְלִיאֵל קָאָמְרִינַן
אָמַר רַבִּי זֵירָא אָמַר רַבָּה בַּר יִרְמְיָה שְׁנֵי דְּבָרִים שֶׁאָמַר חָנָן הֲלָכָה כַּיּוֹצֵא בּוֹ שִׁבְעָה דְּבָרִים שֶׁאָמַר אַדְמוֹן אֵין הֲלָכָה כַּיּוֹצֵא בּוֹ מַאי קָאָמַר
אִלֵּימָא הָכִי קָאָמַר שְׁנֵי דְּבָרִים שֶׁאָמַר חָנָן הֲלָכָה כְּמוֹתוֹ וְכַיּוֹצֵא בּוֹ וְשִׁבְעָה דְּבָרִים שֶׁאָמַר אַדְמוֹן אֵין הֲלָכָה כְּמוֹתוֹ וְלֹא כַּיּוֹצֵא בּוֹ וְהָאָמַר רַבִּי יִצְחָק בֶּן אֶלְעָזָר מִשְּׁמֵהּ דְּחִזְקִיָּה כׇּל מָקוֹם שֶׁאָמַר רַבָּן גַּמְלִיאֵל רוֹאֶה אֲנִי אֶת דִּבְרֵי אַדְמוֹן הֲלָכָה כְּמוֹתוֹ
אֶלָּא הָכִי קָאָמַר שְׁנֵי דְּבָרִים שֶׁאָמַר חָנָן הֲלָכָה כְּמוֹתוֹ וְכַיּוֹצֵא בּוֹ שִׁבְעָה דְּבָרִים שֶׁאָמַר אַדְמוֹן אֵין הֲלָכָה כַּיּוֹצֵא בּוֹ הָא כְּמוֹתוֹ הֲלָכָה בְּכֻלְּהוּ
וְהָאָמַר רַבִּי יִצְחָק בֶּן אֶלְעָזָר מִשְּׁמֵהּ דְּחִזְקִיָּה כׇּל מָקוֹם שֶׁאָמַר רַבָּן גַּמְלִיאֵל רוֹאֶה אֲנִי אֶת דִּבְרֵי אַדְמוֹן הֲלָכָה כְּמוֹתוֹ אָמַר אִין לֹא אָמַר לָא
אֶלָּא הָכִי קָאָמַר שְׁנֵי דְּבָרִים שֶׁאָמַר חָנָן הֲלָכָה כְּמוֹתוֹ וְכַיּוֹצֵא בּוֹ שִׁבְעָה דְּבָרִים שֶׁאָמַר אַדְמוֹן יֵשׁ מֵהֶן שֶׁהֲלָכָה כְּמוֹתוֹ וְכַיּוֹצֵא בּוֹ וְיֵשׁ מֵהֶן שֶׁאֵין הֲלָכָה כְּמוֹתוֹ אֶלָּא כַּיּוֹצֵא בּוֹ
בְּכׇל מָקוֹם שֶׁאָמַר רַבָּן גַּמְלִיאֵל רוֹאֶה אֲנִי אֶת דִּבְרֵי אַדְמוֹן הֲלָכָה כְּמוֹתוֹ אִינָךְ לָא
מַתְנִי' הָעוֹרֵר עַל הַשָּׂדֶה וְהוּא חָתוּם עָלֶיהָ בְּעֵד אַדְמוֹן אוֹמֵר הַשֵּׁנִי נוֹחַ לִי וְהָרִאשׁוֹן קָשֶׁה הֵימֶנּוּ
וַחֲכָמִים אוֹמְרִים אִבֵּד אֶת זְכוּתוֹ עֲשָׂאָהּ סִימָן לְאַחֵר אִבֵּד אֶת זְכוּתוֹ
גְּמָ' אָמַר אַבָּיֵי לֹא שָׁנוּ אֶלָּא עֵד אֲבָל דַּיָּן לֹא אִבֵּד אֶת זְכוּתוֹ דְּתָנֵי רַבִּי חִיָּא אֵין הָעֵדִים חוֹתְמִין עַל הַשְּׁטָר אֶלָּא אִם כֵּן קְרָאוּהוּ

 *** דף קט: *** 

אֲבָל הַדַּיָּנִין חוֹתְמִים אַף עַל פִּי שֶׁלֹּא קְרָאוּהוּ
עֲשָׂאָהּ סִימָן לְאַחֵר אָמַר אַבָּיֵי לֹא שָׁנוּ אֶלָּא לְאַחֵר אֲבָל לְעַצְמוֹ לֹא אִבֵּד אֶת זְכוּתוֹ
דְּאָמַר אִי דְּלָא עֲבַדִי לֵהּ הָכִי לָא הֲוָה מְזַבֵּן לַהּ נִיהֲלִי מַאי אִית לָךְ לְמֵימַר אִבְּעִי לִי לְמִמְסַר מוֹדָעָא חַבְרָךְ חַבְרָא אִית לֵהּ וְחַבְרָא דְחַבְרָךְ חַבְרָא אִית לֵהּ
הָהוּא דַּעֲשָׂאָהּ סִימָן לְאַחֵר עַרְעַר וּשְׁכֵב וְאוֹקֵם אַפּוֹטְרוֹפָּא אֲתָא אַפּוֹטְרוֹפּוֹס לְקַמֵּהּ דְּאַבָּיֵי אֲמַר לֵהּ עֲשָׂאָהּ סִימָן לְאַחֵר אִבֵּד אֶת זְכוּתוֹ
אֲמַר אִי הֲוָה אֲבוּהוֹן דְּיַתְמֵי קַיָּם הֲוָה טָעֵן וְאָמַר תֶּלֶם אֶחָד עָשִׂיתִי לָךְ אֲמַר לֵהּ שַׁפִּיר קָאָמְרַתְּ דְּאָמַר רַבִּי יוֹחָנָן אִם טָעַן וְאָמַר תֶּלֶם אֶחָד עָשִׂיתִי לָךְ נֶאֱמָן זִיל הַב לֵהּ מִיהַת תֶּלֶם אֶחָד
הֲוָה עֲלַהּ רִכְבָּא דְּדִקְלֵי אֲמַר לֵהּ אִי הֲוָה אֲבוּהוֹן דְּיַתְמֵי קַיָּם הֲוָה טָעֵן וְאָמַר חָזַרְתִּי וְלָקַחְתִּי מִמֶּנּוּ אֲמַר לֵהּ שַׁפִּיר קָאָמְרַתְּ דְּאָמַר רַבִּי יוֹחָנָן אִם טָעַן וְאָמַר חָזַרְתִּי וּלְקַחְתִּיו מִמֶּנּוּ נֶאֱמָן אָמַר אַבָּיֵי הַאי מַאן דְּמוֹקֵם אַפּוֹטְרוֹפָּא נוֹקֵם כִּי הַאי דְּיָדַע לְאַפּוֹכֵי בִּזְכוּתָא דְיַתְמֵי
מַתְנִי' מִי שֶׁהָלַךְ לִמְדִינַת הַיָּם וְאָבְדָה דֶּרֶךְ שָׂדֵהוּ אַדְמוֹן אוֹמֵר יֵלֵךְ לוֹ בִּקְצָרָה וַחֲכָמִים אוֹמְרִים יִקְנֶה לוֹ דֶּרֶךְ בְּמֵאָה מָנֶה אוֹ יִפְרַח בָּאֲוִיר
גְּמָ' מַאי טַעְמָא דְרַבָּנַן שַׁפִּיר קָאָמַר אַדְמוֹן אָמַר רַב יְהוּדָה אָמַר רַב כְּגוֹן שֶׁהִקִּיפוּהָ אַרְבָּעָה בְּנֵי אָדָם מֵאַרְבַּע רוּחוֹתֶיהָ אִי הָכִי מַאי טַעְמָא דְאַדְמוֹן
אָמַר רָבָא בְּאַרְבְּעָה דְּאָתוּ מִכֹּחַ אַרְבְּעָה וְאַרְבְּעָה דְּאָתוּ מִכֹּחַ חַד כֻּלֵּי עָלְמָא לָא פְּלִיגִי דְּמָצֵי מְדַחֵי לֵהּ כִּי פְּלִיגִי בְּחַד דְּאָתֵי מִכֹּחַ אַרְבְּעָה
אַדְמוֹן סָבַר מִכׇּל מָקוֹם דַּרְכָּא אִית לִי גַּבָּךְ וְרַבָּנַן סָבְרִי אִי שָׁתְקַתְּ שָׁתְקַתְּ וְאִי לָא מַהְדַּרְנָא שְׁטָרָא לְמָרַיְהוּ וְלָא מָצֵית לְאִשְׁתַּעוֹיֵי דִּינָא בַּהֲדַיְהוּ
הָהוּא דַּאֲמַר לְהוּ דִּקְלָא לִבְרַת אֲזוּל יַתְמֵי פְּלוּג לְנִכְסֵי לָא יְהַבוּ לַהּ דִּקְלָא סְבַר רַב יוֹסֵף לְמֵימַר הַיְנוּ מַתְנִיתִין
אֲמַר לֵהּ אַבָּיֵי מִי דָּמֵי הָתָם כֹּל חַד וְחַד מָצֵי מְדַחֵי לֵהּ הָכָא דִּקְלָא גַּבַּיְהוּ הוּא מַאי תַּקַּנְתַּיְהוּ לִיתְּבוּ לַהּ דִּקְלָא וְלֶהְדְּרוּ וְלִפַּלְגוּ מֵרֵישָׁא
הָהוּא דַּאֲמַר לְהוּ דִּקְלָא לִבְרַת שְׁכֵב וּשְׁבַק תְּרֵי פַּלְגֵי דְּדִקְלָא
יָתֵב רַב אָשֵׁי וְקָא קַשְׁיָא לֵהּ מִי קָרוּ אִינָשֵׁי לִתְרֵי פַּלְגֵי דִּקְלֵי דִּקְלָא אוֹ לָא אֲמַר לֵהּ רַב מָרְדֳּכַי לְרַב אָשֵׁי הָכִי אָמַר אֲבִימִי מֵהַגְרוֹנְיָא מִשְּׁמֵהּ דְּרָבָא קָרוּ אִינָשֵׁי לִתְרֵי פַּלְגֵי דִּקְלֵי דִּקְלָא

 *** דף קי. *** 

מַתְנִי' הַמּוֹצִיא שְׁטַר חוֹב עַל חֲבֵרוֹ וְהַלָּה הוֹצִיא שֶׁמָּכַר לוֹ אֶת הַשָּׂדֶה אַדְמוֹן אוֹמֵר יָכוֹל הוּא שֶׁיֹּאמַר אִלּוּ הָיִיתִי חַיָּב לְךָ הָיָה לְךָ לְהִפָּרַע אֶת שֶׁלְּךָ כְּשֶׁמָּכַרְתָּ לִי אֶת הַשָּׂדֶה וַחֲכָמִים אוֹמְרִים זֶה הָיָה פִּקֵּחַ שֶׁמָּכַר לוֹ אֶת הַקַּרְקַע מִפְּנֵי שֶׁהוּא יָכוֹל לְמַשְׁכְּנוֹ
גְּמָ' מַאי טַעְמָא דְּרַבָּנַן שַׁפִּיר קָאָמַר אַדְמוֹן בְּאַתְרָא דְּיָהֲבִי זוּזֵי וַהֲדַר כָּתְבִי שְׁטָרָא כֻּלֵּי עָלְמָא לָא פְּלִיגִי דְּמָצֵי אָמַר לֵהּ הָיָה לְךָ לִפְרֹעַ אֶת שֶׁלְּךָ כְּשֶׁמָּכַרְתָּ לִי אֶת הַשָּׂדֶה
כִּי פְּלִיגִי בְּאַתְרָא דְּכָתְבִי שְׁטָרָא וַהֲדַר יָהֲבִי זוּזֵי אַדְמוֹן סָבַר אִבְּעִי לֵהּ לְמִמְסַר מוֹדָעָא וְרַבָּנַן סָבְרִי חַבְרָךְ חַבְרָא אִית לֵהּ וְחַבְרָא דְּחַבְרָךְ חַבְרָא אִית לֵהּ
מַתְנִי' שְׁנַיִם שֶׁהוֹצִיאוּ שְׁטַר חוֹב זֶה עַל זֶה אַדְמוֹן אוֹמֵר אִלּוּ הָיִיתִי חַיָּב לְךָ כֵּיצַד אַתָּה לֹוֶה מִמֶּנִּי וַחֲכָמִים אוֹמְרִים זֶה גּוֹבֶה שְׁטַר חוֹבוֹ וְזֶה גּוֹבֶה שְׁטַר חוֹבוֹ
גְּמָ' אִתְּמַר שְׁנַיִם שֶׁהוֹצִיאוּ שְׁטַר חוֹב זֶה עַל זֶה רַב נַחְמָן אָמַר זֶה גּוֹבֶה וְזֶה גּוֹבֶה רַב שֵׁשֶׁת אָמַר הַפּוֹכֵי מַטְרָתָא לָמָּה לִי אֶלָּא זֶה עוֹמֵד בְּשֶׁלּוֹ וְזֶה עוֹמֵד בְּשֶׁלּוֹ
דְּכֻלֵּי עָלְמָא עִדִּית וְעִדִּית בֵּינוֹנִית וּבֵינוֹנִית זִבּוּרִית וְזִבּוּרִית וַדַּאי הַפּוֹכֵי מַטְרָתָא הוּא
כִּי פְּלִיגִי דְּאִית לֵהּ לְחַד בֵּינוֹנִית וּלְחַד זִבּוּרִית רַב נַחְמָן סָבַר זֶה גּוֹבֶה וְזֶה גּוֹבֶה קָסָבַר בְּשֶׁלּוֹ הֵן שָׁמִין
אָתֵי בַּעַל זִבּוּרִית וְגָבֵי לֵהּ לְבֵינוֹנִית דַּהֲוָה גַּבֵּהּ עִדִּית וַאֲתָא הָהוּא וְשָׁקֵל זִבּוּרִית
וְרַב שֵׁשֶׁת אָמַר הַפּוֹכֵי מַטְרָתָא לְמָה לִי קָסָבַר בְּשֶׁל כׇּל אָדָם הֵן שָׁמִין סוֹף סוֹף כִּי אָתֵי הָהוּא בֵּינוֹנִית דְּנַפְשֵׁהּ קָשָׁקֵל
וּלְרַב נַחְמָן מַאי חָזֵית דְּאָתֵי בַּעַל זִבּוּרִית בְּרֵישָׁא לֵיתֵי בַּעַל בֵּינוֹנִית בְּרֵישָׁא וְלִגְבֵּי זִבּוּרִית וְלֶהְדַּר וְלִגְבֵּי נִהֲלֵהּ
לָא צְרִיכָא דִּקְדֵם תַּבְעֵהּ סוֹף סוֹף כִּי אֲתוֹ לְמִגְבֵּי בַּהֲדֵי הֲדָדֵי קָאָתוּ
אֶלָּא לָא צְרִיכָא דְּאִית לֵהּ לְחַד עִדִּית וּבֵינוֹנִית וְאִית לֵהּ לְחַד זִבּוּרִית מָר סָבַר בְּשֶׁלּוֹ הֵן שָׁמִין וּמָר סָבַר בְּשֶׁל כׇּל אָדָם הֵן שָׁמִין
תְּנַן וַחֲכָמִים אוֹמְרִים זֶה גּוֹבֶה וְזֶה גּוֹבֶה תַּרְגְּמַהּ רַב נַחְמָן אַלִּבָּא דְּרַב שֵׁשֶׁת כְּגוֹן שֶׁלָּוָה זֶה לְעֶשֶׂר וְזֶה לְחָמֵשׁ
הֵיכִי דָמֵי אִלֵּימָא רִאשׁוֹן לְעֶשֶׂר וְשֵׁנִי לְחָמֵשׁ בְּהָא לֵימָא אַדְמוֹן אִלּוּ הָיִיתִי חַיָּב לְךָ כֵּיצַד אַתָּה לֹוֶה מִמֶּנִּי הָא לָא מְטָא זִמְנֵהּ אֶלָּא רִאשׁוֹן לְחָמֵשׁ וְשֵׁנִי לְעֶשֶׂר
הֵיכִי דָמֵי אִי דִּמְטָא זִמְנֵהּ מַאי טַעְמָא דְּרַבָּנַן וְאִי דְּלָא מְטָא זִמְנֵהּ הָא לָא מְטָא זִמְנֵהּ וּמַאי טַעְמָא דְּאַדְמוֹן
לָא צְרִיכָא דַּאֲתָא בְּהָהוּא יוֹמָא דְּמִשְׁלַם חָמֵשׁ מָר סָבַר עֲבִיד אִינִישׁ דְּיָזֵף לְיוֹמֵהּ וּמָר סָבַר לָא עֲבִיד אִינִישׁ דְּיָזֵף לְיוֹמֵהּ
רָמֵי בַּר חָמָא אָמַר הָכָא בְּיַתְמֵי עָסְקִינַן דְּיַתְמֵי מִגְבָּא גָּבֻי אַגְבּוֹיֵי לָא מַגְבִּינַן מִנַּיְהוּ וְהָא זֶה גּוֹבֶה וְזֶה גּוֹבֶה קָתָנֵי זֶה גּוֹבֶה וְזֶה רָאוּי לִגְבּוֹת וְאֵין לוֹ
אָמַר רָבָא שְׁתֵּי תְּשׁוּבוֹת בַּדָּבָר חֲדָא דְּזֶה גּוֹבֶה וְזֶה גּוֹבֶה קָתָנֵי וְעוֹד לַגְבִּינְהוּ אַרְעָא לְיַתְמֵי וְלֶהְדַּר וְלִגְבִּינְהוּ מִנַּיְהוּ כִּדְרַב נַחְמָן דְּאָמַר רַב נַחְמָן אָמַר רַבָּה בַּר אֲבוּהּ יְתוֹמִים שֶׁגָּבוּ קַרְקַע בְּחוֹבַת אֲבִיהֶן בַּעַל חוֹב חוֹזֵר וְגוֹבֶה אוֹתָהּ מֵהֶן קַשְׁיָא
וְלוֹקְמַהּ דְּאִית לְהוּ לְיַתְמֵי זִבּוּרִית וְאִית לֵהּ לְדִידֵהּ עִדִּית וּבֵינוֹנִית דְּאָזְלִי יַתְמֵי גָּבוּ בֵּינוֹנִית וּמַגְבּוּ לֵהּ זִבּוּרִית דְּאִי נָמֵי בְּשֶׁל כׇּל אָדָם הֵן שָׁמִין הָא אֵין נִפְרָעִין מִנִּכְסֵי יְתוֹמִים אֶלָּא מִזִּבּוּרִית
הָנֵי מִלֵּי הֵיכָא דְּלָא תְּפַס אֲבָל הֵיכָא דִּתְפַס תְּפַס
מַתְנִי' שָׁלֹשׁ אֲרָצוֹת לְנִשּׂוּאִין יְהוּדָה וְעֵבֶר הַיַּרְדֵּן וְהַגָּלִיל אֵין מוֹצִיאִין מֵעִיר לָעִיר וּמִכְּרַךְ לִכְרַךְ אֲבָל בְּאוֹתָהּ הָאָרֶץ מוֹצִיאִין מֵעִיר לְעִיר וּמִכְּרַךְ לִכְרַךְ

 *** דף קי: *** 

אֲבָל לֹא מֵעִיר לִכְרַךְ וְלֹא מִכְּרַךְ לְעִיר
מוֹצִיאִין מִנָּוֶה הָרַע(ה) לְנָוֶה הַיָּפֶה אֲבָל לֹא מִנָּוֶה הַיָּפֶה לְנָוֶה הָרַע(ה) רַבָּן שִׁמְעוֹן בֶּן גַּמְלִיאֵל אוֹמֵר אַף לֹא מִנָּוֶה רַע(ה) לְנָוֶה יָפֶה מִפְּנֵי שֶׁהַנָּוֶה הַיָּפֶה בּוֹדֵק
גְּמָ' בִּשְׁלָמָא מִכְּרַךְ לָעִיר דְּבִכְרַךְ שְׁכִיחִי כֹּל מִלֵּי בְּעִיר לָא שְׁכִיחִי כֹּל מִלֵּי אֶלָּא מֵעִיר לִכְרַךְ מַאי טַעְמָא
מְסַיַּע לֵהּ לְרַבִּי יוֹסֵי בַּר חֲנִינָא דְּאָמַר רַבִּי יוֹסֵי בַּר חֲנִינָא מִנַּיִן שֶׁיְּשִׁיבַת כְּרַכִּים קָשָׁה שֶׁנֶּאֱמַר וַיְבָרְכוּ הָעָם לְכֹל הָאֲנָשִׁים הַמִּתְנַדְּבִים לָשֶׁבֶת בִּירוּשָׁלִָם
רַבָּן שִׁמְעוֹן בֶּן גַּמְלִיאֵל אוֹמֵר כּוּ' מַאי בּוֹדֵק כְּדִשְׁמוּאֵל דְּאָמַר שְׁמוּאֵל שִׁנּוּי וֶסֶת תְּחִלַּת חֹלִי מֵעַיִם כָּתוּב בְּסֵפֶר בֶּן סִירָא כׇּל יְמֵי עָנִי רָעִים וְהָאִכָּא שַׁבָּתוֹת וְיָמִים טוֹבִים כְּדִשְׁמוּאֵל דְּאָמַר שְׁמוּאֵל שִׁנּוּי וֶסֶת תְּחִלַּת חֹלִי מֵעַיִם
בֶּן סִירָא אוֹמֵר אַף לֵילוֹת בִּשְׁפַל גַּגִּים גַּגּוֹ וּבִמְרוֹם הָרִים כַּרְמוֹ מִמְּטַר גַּגִּים לְגַגּוֹ וּמֵעֲפַר כַּרְמוֹ לִכְרָמִים
מַתְנִי' הַכֹּל מַעֲלִין לְאֶרֶץ יִשְׂרָאֵל וְאֵין הַכֹּל מוֹצִיאִין הַכֹּל מַעֲלִין לִירוּשָׁלַיִם וְאֵין הַכֹּל מוֹצִיאִין אֶחָד הָאֲנָשִׁים וְאֶחָד הַנָּשִׁים
נָשָׂא אִשָּׁה בְּאֶרֶץ יִשְׂרָאֵל וְגֵרְשָׁהּ בְּאֶרֶץ יִשְׂרָאֵל נוֹתֵן לָהּ מִמְּעוֹת אֶרֶץ יִשְׂרָאֵל נָשָׂא אִשָּׁה בְּאֶרֶץ יִשְׂרָאֵל וְגֵרְשָׁהּ בְּקַפּוֹטְקְיָא נוֹתֵן לָהּ מִמְּעוֹת אֶרֶץ יִשְׂרָאֵל נָשָׂא אִשָּׁה בְּקַפּוֹטְקְיָא וְגֵרְשָׁהּ בְּאֶרֶץ יִשְׂרָאֵל נוֹתֵן לָהּ מִמְּעוֹת אֶרֶץ יִשְׂרָאֵל רַבָּן שִׁמְעוֹן בֶּן גַּמְלִיאֵל אוֹמֵר נוֹתֵן לָהּ מִמְּעוֹת קַפּוֹטְקְיָא נָשָׂא אִשָּׁה בְּקַפּוֹטְקְיָא וְגֵרְשָׁהּ בְּקַפּוֹטְקְיָא נוֹתֵן לָהּ מִמְּעוֹת קַפּוֹטְקְיָא
גְּמָ' הַכֹּל מַעֲלִין לְאֵתוֹיֵי מַאי לְאֵתוֹיֵי עֲבָדִים
וּלְמַאן דְּתָנֵי עֲבָדִים בְּהֶדְיָא לְאֵתוֹיֵי מַאי לְאֵתוֹיֵי מִנָּוֶה הַיָּפֶה לְנָוֶה הָרַע(ה)
וְאֵין הַכֹּל מוֹצִיאִין לְאֵתוֹיֵי מַאי לְאֵתוֹיֵי עֶבֶד שֶׁבָּרַח מֵחוּצָה לָאָרֶץ לָאָרֶץ דְּאָמְרִינַן לֵהּ זַבְּנֵהּ הָכָא וְזִיל מִשּׁוּם יְשִׁיבַת אֶרֶץ יִשְׂרָאֵל
הַכֹּל מַעֲלִין לִירוּשָׁלַיִם לְאֵתוֹיֵי מַאי לְאֵתוֹיֵי מִנָּוֶה הַיָּפֶה לְנָוֶה הָרַע(ה)
וְאֵין הַכֹּל מוֹצִיאִין לְאֵתוֹיֵי מַאי לְאֵתוֹיֵי אֲפִלּוּ מִנָּוֶה הָרַע(ה) לְנָוֶה הַיָּפֶה וְאַיְּדֵי דִּתְנָא רֵישָׁא אֵין מוֹצִיאִין תְּנָא סֵיפָא נָמֵי אֵין מוֹצִיאִין
תָּנוּ רַבָּנַן הוּא אוֹמֵר לַעֲלוֹת וְהִיא אוֹמֶרֶת שֶׁלֹּא לַעֲלוֹת כּוֹפִין אוֹתָהּ לַעֲלוֹת וְאִם לָאו תֵּצֵא בְּלֹא כְּתֻבָּה הִיא אוֹמֶרֶת לַעֲלוֹת וְהוּא אוֹמֵר שֶׁלֹּא לַעֲלוֹת כּוֹפִין אוֹתוֹ לַעֲלוֹת וְאִם לָאו יוֹצִיא וְיִתֵּן כְּתֻבָּה
הִיא אוֹמֶרֶת לָצֵאת וְהוּא אוֹמֵר שֶׁלֹּא לָצֵאת כּוֹפִין אוֹתָהּ שֶׁלֹּא לָצֵאת וְאִם לָאו תֵּצֵא בְּלֹא כְּתֻבָּה הוּא אוֹמֵר לָצֵאת וְהִיא אוֹמֶרֶת שֶׁלֹּא לָצֵאת כּוֹפִין אוֹתוֹ שֶׁלֹּא לָצֵאת וְאִם לָאו יוֹצִיא וְיִתֵּן כְּתֻבָּה
נָשָׂא אִשָּׁה כּוּ' הָא גּוּפַהּ קַשְׁיָא
קָתָנֵי נָשָׂא אִשָּׁה בְּאֶרֶץ יִשְׂרָאֵל וְגֵרְשָׁהּ בְּקַפּוֹטְקְיָא נוֹתֵן לָהּ מִמְּעוֹת אֶרֶץ יִשְׂרָאֵל אַלְמָא בָּתַר שִׁעְבּוּדָא אָזְלִינַן אֵימָא סֵיפָא נָשָׂא אִשָּׁה בְּקַפּוֹטְקְיָא וְגֵרְשָׁהּ בְּאֶרֶץ יִשְׂרָאֵל נוֹתֵן לָהּ מִמְּעוֹת אֶרֶץ יִשְׂרָאֵל אַלְמָא בָּתַר גֻּבְיָנָא אָזְלִינַן
אָמַר רַבָּה מִקֻּלֵּי כְתֻבָּה שָׁנוּ כָּאן קָסָבַר כְּתֻבָּה דְּרַבָּנַן
רַבָּן שִׁמְעוֹן בֶּן גַּמְלִיאֵל אוֹמֵר נוֹתֵן לָהּ מִמְּעוֹת קַפּוֹטְקְיָא קָסָבַר כְּתֻבָּה דְּאוֹרָיְתָא
תָּנוּ רַבָּנַן הַמּוֹצִיא שְׁטַר חוֹב עַל חֲבֵרוֹ כָּתוּב בּוֹ בָּבֶל מַגְבֵּהוּ מִמְּעוֹת בָּבֶל כָּתוּב בּוֹ אֶרֶץ יִשְׂרָאֵל מַגְבֵּהוּ מִמְּעוֹת אֶרֶץ יִשְׂרָאֵל כָּתוּב בּוֹ סְתָם הוֹצִיאוֹ בְּבָבֶל מַגְבֵּהוּ מִמְּעוֹת בָּבֶל הוֹצִיאוֹ בְּאֶרֶץ יִשְׂרָאֵל מַגְבֵּהוּ מִמְּעוֹת אֶרֶץ יִשְׂרָאֵל כָּתוּב בּוֹ כֶּסֶף סְתָם מַה שֶּׁיִּרְצֶה לֹוֶה מַגְבֵּהוּ מַה שֶּׁאֵין כֵּן בִּכְתֻבָּה
אַהֵיָא אָמַר רַב מְשַׁרְשְׁיָא אַרֵישָׁא לְאַפּוֹקֵי מִדְּרַבָּן שִׁמְעוֹן בֶּן גַּמְלִיאֵל דְּאָמַר כְּתֻבָּה דְּאוֹרָיְתָא
כָּתוּב בּוֹ כֶּסֶף סְתָם מַה שֶּׁיִּרְצֶה לֹוֶה מַגְבֵּהוּ וְאֵימָא נְסָכָא אָמַר רַבִּי אֶלְעָזָר דִּכְתִיב בֵּהּ מַטְבֵּעַ וְאֵימָא פְּרִיטֵי אָמַר רַב פָּפָּא פְּרִיטֵי דְכַסְפָּא לָא עָבְדִי אִינָשֵׁי
תָּנוּ רַבָּנַן לְעוֹלָם יָדוּר אָדָם בְּאֶרֶץ יִשְׂרָאֵל אֲפִלּוּ בְּעִיר שֶׁרֻבָּהּ גּוֹיִם וְאַל יָדוּר בְּחוּצָה לָאָרֶץ וַאֲפִלּוּ בְּעִיר שֶׁרֻבָּהּ יִשְׂרָאֵל שֶׁכׇּל הַדָּר בְּאֶרֶץ יִשְׂרָאֵל דּוֹמֶה כְּמִי שֶׁיֵּשׁ לוֹ אֱלוֹהַּ וְכׇל הַדָּר בְּחוּצָה לָאָרֶץ דּוֹמֶה כְּמִי שֶׁאֵין לוֹ אֱלוֹהַּ שֶׁנֶּאֱמַר לָתֵת לָכֶם אֶת אֶרֶץ כְּנַעַן לִהְיוֹת לָכֶם לֵאלֹהִים
וְכֹל שֶׁאֵינוֹ דָּר בָּאָרֶץ אֵין לוֹ אֱלוֹהַּ אֶלָּא לוֹמַר לָךְ כׇּל הַדָּר בְּחוּצָה לָאָרֶץ כְּאִלּוּ עוֹבֵד עֲבוֹדָה זָרָה וְכֵן בְּדָוִד הוּא אוֹמֵר כִּי גֵרְשׁוּנִי הַיּוֹם מֵהִסְתַּפֵּחַ בְּנַחֲלַת ה' לֵאמֹר לֵךְ עֲבֹד אֱלֹהִים אֲחֵרִים וְכִי מִי אָמַר לוֹ לְדָוִד לֵךְ עֲבֹד אֱלֹהִים אֲחֵרִים אֶלָּא לוֹמַר לָךְ כׇּל הַדָּר בְּחוּצָה לָאָרֶץ כְּאִלּוּ עוֹבֵד עֲבוֹדָה זָרָה
רַבִּי זֵירָא הֲוָה קָמִשְׁתְּמִיט מִנֵּהּ דְּרַב יְהוּדָה דִּבְעָא לְמִסַּק לְאֶרֶץ יִשְׂרָאֵל דְּאָמַר רַב יְהוּדָה כׇּל הָעוֹלֶה מִבָּבֶל לְאֶרֶץ יִשְׂרָאֵל עוֹבֵר בַּעֲשֵׂה שֶׁנֶּאֱמַר

 *** דף קיא. *** 

בָּבֶלָה יוּבָאוּ וְשָׁמָּה יִהְיוּ עַד יוֹם פׇּקְדִי אֹתָם נְאֻם ה' וְרַבִּי זֵירָא הָהוּא בִּכְלֵי שָׁרֵת כְּתִיב
וְרַב יְהוּדָה כְּתִיב קְרָא אַחֲרִינָא הִשְׁבַּעְתִּי אֶתְכֶם בְּנוֹת יְרוּשָׁלִַם בִּצְבָאוֹת אוֹ בְּאַיְלוֹת הַשָּׂדֶה וְגוֹ'
וְרַבִּי זֵירָא הָהוּא שֶׁלֹּא יַעֲלוּ יִשְׂרָאֵל בְּחוֹמָה וְרַב יְהוּדָה הִשְׁבַּעְתִּי אַחֲרִינָא כְּתִיב וְרַבִּי זֵירָא
הָהוּא מִבְּעֵי לֵהּ לְכִדְרַבִּי יוֹסֵי בְּרַבִּי חֲנִינָא דְּאָמַר שָׁלֹשׁ שְׁבוּעוֹת הַלָּלוּ לָמָּה אַחַת שֶׁלֹּא יַעֲלוּ יִשְׂרָאֵל בְּחוֹמָה וְאַחַת שֶׁהִשְׁבִּיעַ הַקָּדוֹשׁ בָּרוּךְ הוּא אֶת יִשְׂרָאֵל שֶׁלֹּא יִמְרְדוּ בְּאֻמּוֹת הָעוֹלָם וְאַחַת שֶׁהִשְׁבִּיעַ הַקָּדוֹשׁ בָּרוּךְ הוּא אֶת הַגּוֹיִם שֶׁלֹּא יִשְׁתַּעְבְּדוּ בָּהֶן בְּיִשְׂרָאֵל יוֹתֵר מִדַּאי
וְרַב יְהוּדָה אִם תָּעִירוּ וְאִם תְּעוֹרְרוּ כְּתִיב וְרַבִּי זֵירָא
מִבְּעֵי לֵהּ לְכִדְרַבִּי לֵוִי דְּאָמַר שֵׁשׁ שְׁבוּעוֹת הַלָּלוּ לָמָּה תְּלָתָא הָנֵי דַּאֲמַרַן אִינָךְ שֶׁלֹּא יְגַלּוּ אֶת הַקֵּץ וְשֶׁלֹּא יְרַחֲקוּ אֶת הַקֵּץ וְשֶׁלֹּא יְגַלּוּ הַסּוֹד לַגּוֹיִם
בִּצְבָאוֹת אוֹ בְּאַיְלוֹת הַשָּׂדֶה אָמַר רַבִּי אֶלְעָזָר אָמַר לָהֶם הַקָּדוֹשׁ בָּרוּךְ הוּא לְיִשְׂרָאֵל אִם אַתֶּם מְקַיְּמִין אֶת הַשְּׁבוּעָה מוּטָב וְאִם לָאו אֲנִי מַתִּיר אֶת בְּשַׂרְכֶם כִּצְבָאוֹת וּכְאַיְלוֹת הַשָּׂדֶה
אָמַר רַבִּי אֶלְעָזָר כׇּל הַדָּר בְּאֶרֶץ יִשְׂרָאֵל שָׁרוּי בְּלֹא עָוֹן שֶׁנֶּאֱמַר וּבַל יֹאמַר שָׁכֵן חָלִיתִי הָעָם הַיֹּשֵׁב בָּהּ נְשֻׂא עָוֹן אֲמַר לֵהּ רָבָא לְרַב אָשֵׁי אֲנַן בְּסוֹבְלֵי חֳלָאִים מַתְנֵינַן לַהּ
אָמַר רַב עָנָן כׇּל הַקָּבוּר בְּאֶרֶץ יִשְׂרָאֵל כְּאִלּוּ קָבוּר תַּחַת הַמִּזְבֵּחַ כְּתִיב הָכָא מִזְבַּח אֲדָמָה תַּעֲשֶׂה לִּי וּכְתִיב הָתָם וְכִפֵּר אַדְמָתוֹ עַמּוֹ
עֻלָּא הֲוָה רְגִיל דַּהֲוָה סָלֵק לְאֶרֶץ יִשְׂרָאֵל נָח נַפְשֵׁהּ בְּחוּץ לָאָרֶץ אֲתוֹ אֲמַרוּ לֵהּ לְרַבִּי אֶלְעָזָר אָמַר אַנְתְּ עֻלָּא עַל אֲדָמָה טְמֵאָה תָּמוּת אָמְרוּ לוֹ אֲרוֹנוֹ בָּא אָמַר לָהֶם אֵינוֹ דּוֹמֶה קוֹלַטְתּוֹ מֵחַיִּים לְקוֹלַטְתּוֹ לְאַחַר מִיתָה
הָהוּא גַּבְרָא דִּנְפַלָה לֵהּ יְבָמָה בֵּי חוֹזָאָה אֲתָא לְקַמֵּהּ דְּרַבִּי חֲנִינָא אֲמַר לֵהּ מַהוּ לְמֵחַת וּלְיַבֹּמַהּ
אֲמַר לֵהּ אָחִיו נָשָׂא כּוּתִית וָמֵת בָּרוּךְ הַמָּקוֹם שֶׁהֲרָגוֹ וְהוּא יֵרֵד אַחֲרָיו
אָמַר רַב יְהוּדָה אָמַר שְׁמוּאֵל כְּשֵׁם שֶׁאָסוּר לָצֵאת מֵאֶרֶץ יִשְׂרָאֵל לְבָבֶל כָּךְ אָסוּר לָצֵאת מִבָּבֶל לִשְׁאָר אֲרָצוֹת רַבָּה וְרַב יוֹסֵף דְּאָמְרִי תַּרְוַיְהוּ אֲפִלּוּ מִפֻּמְבְּדִיתָא לְבֵי כֻבֵּי הָהוּא דִּנְפַק מִפֻּמְבְּדִיתָא לְבֵי כֻבֵּי שַׁמְתֵּהּ רַב יוֹסֵף הָהוּא דִּנְפַק מִפֻּמְבְּדִיתָא לְאַסְתּוֹנְיָא שְׁכֵב אֲמַר אַבָּיֵי אִי בָּעֵי הַאי צֻרְבָּא מֵרַבָּנַן הֲוָה חָיֵי
רַבָּה וְרַב יוֹסֵף דְּאָמְרִי תַּרְוַיְהוּ כְּשֵׁרִין שֶׁבְּבָבֶל אֶרֶץ יִשְׂרָאֵל קוֹלַטְתָּן כְּשֵׁרִין שֶׁבִּשְׁאָר אֲרָצוֹת בָּבֶל קוֹלַטְתָּן לְמַאי אִילֵימָא לְיֻחֲסִין וְהָאָמַר מָר כׇּל הָאֲרָצוֹת עִסָּה לְאֶרֶץ יִשְׂרָאֵל וְאֶרֶץ יִשְׂרָאֵל עִסָּה לְבָבֶל אֶלָּא לְעִנְיַן קְבוּרָה
אָמַר רַב יְהוּדָה כׇּל הַדָּר בְּבָבֶל כְּאִלּוּ דָּר בְּאֶרֶץ יִשְׂרָאֵל שֶׁנֶּאֱמַר הוֹי צִיּוֹן הִמָּלְטִי יוֹשֶׁבֶת בַּת בָּבֶל אָמַר אַבָּיֵי נָקְטִינַן בָּבֶל לָא חָזְיָא חַבְלֵי דְמָשִׁיחַ תַּרְגְּמַהּ אַהוּצָל דְּבִנְיָמִין וְקָרוּ לֵהּ קַרְנָא דְשֵׁזָבְתָּא
אָמַר רַבִּי אֶלְעָזָר מֵתִים שֶׁבְּחוּץ לָאָרֶץ אֵינָם חַיִּים שֶׁנֶּאֱמַר וְנָתַתִּי צְבִי בְּאֶרֶץ חַיִּים אֶרֶץ שֶׁצִּבְיוֹנִי בָּהּ מֵתֶיהָ חַיִּים שֶׁאֵין צִבְיוֹנִי בָּהּ אֵין מֵתֶיהָ חַיִּים
מֵתִיב רַבִּי אַבָּא בַּר מֶמֶל יִחְיוּ מֵתֶיךָ נְבֵלָתִי יְקוּמוּן מַאי לָאו יִחְיוּ מֵתֶיךָ מֵתִים שֶׁבְּאֶרֶץ יִשְׂרָאֵל נְבֵלָתִי יְקוּמוּן מֵתִים שֶׁבְּחוּץ לָאָרֶץ וּמַאי וְנָתַתִּי צְבִי בְּאֶרֶץ חַיִּים אַנְּבוּכַד נֶצַּר הוּא דִּכְתִיב דְּאָמַר רַחֲמָנָא מַיְתֵינָא עֲלַיְהוּ מַלְכָּא דְּקַלִּיל כִּי טַבְיָא
אֲמַר לֵהּ רַבִּי מִקְרָא אַחֵר אֲנִי דּוֹרֵשׁ נֹתֵן נְשָׁמָה לָעָם עָלֶיהָ וְרוּחַ לַהֹלְכִים בָּהּ וְאֶלָּא הָכְתִיב נְבֵלָתִי יְקוּמוּן הָהוּא בִּנְפָלִים הוּא דִּכְתִיב
וְרַבִּי אַבָּא בַּר מֶמֶל הַאי נֹתֵן נְשָׁמָה לָעָם עָלֶיהָ מַאי עָבֵד לֵהּ מִבְּעֵי לֵהּ לְכִדְרַבִּי אֲבָהוּ דְּאָמַר רַבִּי אֲבָהוּ אֲפִלּוּ שִׁפְחָה כְּנַעֲנִית שֶׁבְּאֶרֶץ יִשְׂרָאֵל מֻבְטָח לָהּ שֶׁהִיא בַּת הָעוֹלָם הַבָּא כְּתִיב הָכָא לָעָם עָלֶיהָ וּכְתִיב הָתָם שְׁבוּ לָכֶם פֹּה עִם הַחֲמוֹר עַם הַדּוֹמֶה לַחֲמוֹר
וְרוּחַ לַהֹלְכִים בָּהּ אָמַר רַבִּי יִרְמְיָה בַּר אַבָּא אָמַר רַבִּי יוֹחָנָן כׇּל הַמְהַלֵּךְ אַרְבַּע אַמּוֹת בְּאֶרֶץ יִשְׂרָאֵל מֻבְטָח לוֹ שֶׁהוּא בֶּן הָעוֹלָם הַבָּא
וּלְרַבִּי אֶלְעָזָר צַדִּיקִים שֶׁבְּחוּץ לָאָרֶץ אֵינָם חַיִּים אָמַר רַבִּי אִלְעָא עַל יְדֵי גִּלְגּוּל מַתְקֵף לַהּ רַבִּי אַבָּא סַלָּא רַבָּא גִּלְגּוּל לְצַדִּיקִים צַעַר הוּא אָמַר אַבָּיֵי מְחִלּוֹת נַעֲשׂוֹת לָהֶם בַּקַּרְקַע
וּנְשָׂאתַנִי מִמִּצְרַיִם וּקְבַרְתַּנִי בִּקְבֻרָתָם אָמַר קַרְנָא דְּבָרִים בְּגוֹ יוֹדֵעַ הָיָה יַעֲקֹב אָבִינוּ שֶׁצַּדִּיק גָּמוּר הָיָה וְאִם מֵתִים שֶׁבְּחוּצָה לָאָרֶץ חַיִּים לָמָה הִטְרִיחַ אֶת בָּנָיו שֶׁמָּא לֹא יִזְכֶּה לִמְחִלּוֹת
כַּיּוֹצֵא בַּדָּבָר אַתָּה אוֹמֵר וַיַּשְׁבַּע יוֹסֵף אֶת בְּנֵי יִשְׂרָאֵל וְגוֹ' אָמַר רַבִּי חֲנִינָא דְּבָרִים בְּגוֹ יוֹדֵעַ הָיָה יוֹסֵף בְּעַצְמוֹ שֶׁצַּדִּיק גָּמוּר הָיָה וְאִם מֵתִים שֶׁבַּחוּצָה לָאָרֶץ חַיִּים לָמָה הִטְרִיחַ אֶת אֶחָיו אַרְבַּע מֵאוֹת פַּרְסָה שֶׁמָּא לֹא יִזְכֶּה לִמְחִלּוֹת
שְׁלַחוּ לֵהּ אֲחוֹהִי לְרַבָּה יוֹדֵעַ הָיָה יַעֲקֹב שֶׁצַּדִּיק גָּמוּר הָיָה וְכוּ' אִלְפָא מוֹסִיף בָּהּ דְּבָרִים מַעֲשֶׂה בְּאֶחָד שֶׁהָיָה מִצְטַעֵר עַל אִשָּׁה אַחַת וּבִקֵּשׁ לֵרֵד כֵּוָן שֶׁשָּׁמַע כָּזֹאת גִּלְגֵּל בְּעַצְמוֹ עַד יוֹם מוֹתוֹ
אַף עַל פִּי שֶׁחָכָם גָּדוֹל אַתָּה אֵינוֹ דּוֹמֶה לוֹמֵד מֵעַצְמוֹ לַלּוֹמֵד מֵרַבּוֹ וְאִם תֹּאמַר אֵין לְךָ רַב יֵשׁ לְךָ רַב וּמַנּוּ רַבִּי יוֹחָנָן
וְאִם אֵין אַתָּה עוֹלֶה הִזָּהֵר בִּשְׁלֹשָׁה דְּבָרִים אַל תַּרְבֶּה בִּישִׁיבָה שֶׁיְּשִׁיבָה קָשָׁה לְתַחְתּוֹנִיּוֹת וְאַל תַּרְבֶּה בַּעֲמִידָה שֶׁעֲמִידָה קָשָׁה לַלֵּב וְאַל תַּרְבֶּה בַּהֲלִיכָה שֶׁהֲלִיכָה קָשָׁה לָעֵינַיִם אֶלָּא שְׁלִישׁ בִּישִׁיבָה שְׁלִישׁ בַּעֲמִידָה שְׁלִישׁ בְּהִלּוּךְ
כׇּל יְשִׁיבָה שֶׁאֵין עִמָּהּ סְמִיכָה עֲמִידָה נוֹחָה הֵימֶנָּה עֲמִידָה סָלְקָא דַּעְתָּךְ וְהָאָמְרַתְּ עֲמִידָה קָשָׁה לַלֵּב אֶלָּא יְשִׁיבָה

 *** דף קיא: *** 

שֶׁאֵין בָּהּ סְמִיכָה עֲמִידָה שֶׁיֵּשׁ בָּהּ סְמִיכָה נוֹחָה הֵימֶנָּה
וְכֵן אָמְרוּ יִצְחָק וְשִׁמְעוֹן וְאוֹשַׁעְיָא אָמְרוּ דָּבָר אֶחָד הֲלָכָה כְּרַבִּי יְהוּדָה בִּפְרָדוֹת דְּתַנְיָא רַבִּי יְהוּדָה אוֹמֵר פִּרְדָּה שֶׁתָּבְעָה אֵין מַרְבִּיעִין עָלֶיהָ לֹא סוּס וְלֹא חֲמוֹר אֶלָּא מִינָהּ
אָמַר רַב נַחְמָן בַּר יִצְחָק יִצְחָק זֶה רַבִּי יִצְחָק נַפָּחָא שִׁמְעוֹן זֶה רַבִּי שִׁמְעוֹן בֶּן פַּזִּי וְאָמְרִי לַהּ רֵישׁ לָקִישׁ אוֹשַׁעְיָא זֶה רַבִּי אוֹשַׁעְיָא בְּרַבִּי
אָמַר רַבִּי אֶלְעָזָר עַמֵּי הָאֲרָצוֹת אֵינָן חַיִּים שֶׁנֶּאֱמַר מֵתִים בַּל יִחְיוּ וְגוֹ' תַּנְיָא נָמֵי הָכִי מֵתִים בַּל יִחְיוּ יָכוֹל לַכֹּל תַּלְמוּד לוֹמַר רְפָאִים בַּל יָקוּמוּ בִּמְרַפֶּה עַצְמוֹ מִדִּבְרֵי תוֹרָה הַכָּתוּב מְדַבֵּר
אֲמַר לֵהּ רַבִּי יוֹחָנָן לָא נִיחָא לְמָרַיְהוּ דְּאָמְרַתְּ לְהוּ הָכִי הָהוּא בִּמְרַפֶּה עַצְמוֹ לַעֲבוֹדָה זָרָה הוּא דִּכְתִיב אֲמַר לֵהּ מִקְרָא אַחֵר אֲנִי דּוֹרֵשׁ דִּכְתִיב כִּי טַל אוֹרוֹת טַלֶּךָ וָאָרֶץ רְפָאִים תַּפִּיל כׇּל הַמִּשְׁתַּמֵּשׁ בְּאוֹר תּוֹרָה אוֹר תּוֹרָה מְחַיֵּהוּ וְכֹל שֶׁאֵין מִשְׁתַּמֵּשׁ בְּאוֹר תּוֹרָה אֵין אוֹר תּוֹרָה מְחַיֵּהוּ
כֵּוָן דְּחַזְיֵהּ דְּקָמִצְטַעַר אֲמַר לֵהּ רַבִּי מָצָאתִי לָהֶן תַּקָּנָה מִן הַתּוֹרָה וְאַתֶּם הַדְּבֵקִים בַּה' אֱלֹהֵיכֶם חַיִּים כֻּלְּכֶם הַיּוֹם וְכִי אֶפְשָׁר לִדַּבּוֹקֵי בַּשְּׁכִינָה וְהָכְתִיב כִּי ה' אֱלֹהֶיךָ אֵשׁ אֹכְלָה
אֶלָּא כׇּל הַמַּשִּׂיא בִּתּוֹ לְתַלְמִיד חָכָם וְהָעוֹשֶׂה פְּרַקְמַטְיָא לְתַלְמִידֵי חֲכָמִים וְהַמְהַנֶּה תַּלְמִידֵי חֲכָמִים מִנְּכָסָיו מַעֲלֶה עָלָיו הַכָּתוּב כְּאִלּוּ מִדַּבֵּק בַּשְּׁכִינָה
כַּיּוֹצֵא בַּדָּבָר אַתָּה אוֹמֵר לְאַהֲבָה אֶת ה' אֱלֹהֶיךָ וּלְדׇבְקָה בוֹ וְכִי אֶפְשָׁר לָאָדָם לִדַּבֵּק בַּשְּׁכִינָה אֶלָּא כׇּל הַמַּשִּׂיא בִּתּוֹ לְתַלְמִיד חָכָם וְהָעוֹשֶׂה פְּרַקְמַטְיָא לְתַלְמִידֵי חֲכָמִים וְהַמְהַנֶּה תַּלְמִידֵי חֲכָמִים מִנְּכָסָיו מַעֲלֶה עָלָיו הַכָּתוּב כְּאִלּוּ מִדַּבֵּק בַּשְּׁכִינָה
אָמַר רַבִּי חִיָּא בַּר יוֹסֵף עֲתִידִין צַדִּיקִים שֶׁמְּבַצְבְּצִין וְעוֹלִין בִּירוּשָׁלַיִם שֶׁנֶּאֱמַר וְיָצִיצוּ מֵעִיר כְּעֵשֶׂב הָאָרֶץ וְאֵין עִיר אֶלָּא יְרוּשָׁלַיִם שֶׁנֶּאֱמַר וְגַנּוֹתִי אֶל הָעִיר הַזֹּאת
וְאָמַר רַבִּי חִיָּא בַּר יוֹסֵף עֲתִידִים צַדִּיקִים שֶׁיַּעַמְדוּ בְּמַלְבּוּשֵׁיהֶן קַל וָחֹמֶר מֵחִטָּה מָה חִטָּה שֶׁנִּקְבְּרָה עֲרֻמָּה יוֹצְאָה בְּכַמָּה לְבוּשִׁין צַדִּיקִים שֶׁנִּקְבְּרוּ בִּלְבוּשֵׁיהֶן עַל אַחַת כַּמָּה וְכַמָּה
וְאָמַר רַבִּי חִיָּא בַּר יוֹסֵף עֲתִידָה אֶרֶץ יִשְׂרָאֵל שֶׁתּוֹצִיא גְּלוּסְקָאוֹת וּכְלֵי מֵלָת שֶׁנֶּאֱמַר יְהִי פִסַּת בַּר בָּאָרֶץ
תָּנוּ רַבָּנַן יְהִי פִסַּת בַּר בָּאָרֶץ בְּרֹאשׁ הָרִים אָמְרוּ עֲתִידָה חִטָּה שֶׁתִּתַּמֵּר כְּדֶקֶל וְעוֹלָה בְּרֹאשׁ הָרִים וְשֶׁמָּא תֹּאמַר יֵשׁ צַעַר לְקׇצְרָהּ תַּלְמוּד לוֹמַר יִרְעַשׁ כַּלְּבָנוֹן פִּרְיוֹ הַקָּדוֹשׁ בָּרוּךְ הוּא מֵבִיא רוּחַ מִבֵּית גְּנָזָיו וּמְנַשְּׁבָהּ עָלֶיהָ וּמַשִּׁרָה אֶת סׇלְתָּהּ וְאָדָם יוֹצֵא לַשָּׂדֶה וּמֵבִיא מְלֹא פִּסַּת יָדוֹ וּמִמֶּנָּה פַּרְנָסָתוֹ וּפַרְנָסַת אַנְשֵׁי בֵיתוֹ
עִם חֵלֶב כִּלְיוֹת חִטָּה אָמְרוּ עֲתִידָה חִטָּה שֶׁתְּהֵא כִּשְׁתֵּי כְלָיוֹת שֶׁל שׁוֹר הַגָּדוֹל וְאַל תִּתְמַהּ שֶׁהֲרֵי שׁוּעָל קִנֵּן בְּלֶפֶת וּשְׁקָלוּהוּ וּמָצְאוּ בּוֹ שִׁשִּׁים לִטְרִין בְּלִטְרָא שֶׁל צִפּוֹרִי
תַּנְיָא אָמַר רַב יוֹסֵי מַעֲשֶׂה בְּשִׁיחִין בְּאֶחָד שֶׁהִנִּיחַ לוֹ אָבִיו שְׁלֹשָׁה בַּדֵּי חַרְדָּל וְנִפְשַׁח אֶחָד מֵהֶן וְנִמְצְאוּ בּוֹ תִּשְׁעָה קַבִּין חַרְדָּל וְעֵצָיו סִכְּכוּ בּוֹ סֻכַּת יוֹצְרִין אָמַר רַבִּי שִׁמְעוֹן בֶּן תַּחְלִיפָא קֶלַח שֶׁל כְּרוּב הִנִּיחַ לָנוּ אַבָּא וְהָיִינוּ עוֹלִים וְיוֹרְדִים בּוֹ בְּסֻלָּם
וְדַם עֵנָב תִּשְׁתֶּה חָמֶר אָמְרוּ לֹא כָּעוֹלָם הַזֶּה הָעוֹלָם הַבָּא הָעוֹלָם הַזֶּה יֵשׁ בּוֹ צַעַר לִבְצֹר וְלִדְרֹךְ הָעוֹלָם הַבָּא מֵבִיא עֲנָוָה אַחַת בַּקָּרוֹן אוֹ בִּסְפִינָה וּמַנִּיחָהּ בְּזָוִית בֵּיתוֹ וּמְסַפֵּק הֵימֶנָּה כְּפִטוֹס גָּדוֹל וְעֵצָיו מַסִּיקִין תַּחַת הַתַּבְשִׁיל וְאֵין לְךָ כׇּל עֲנָבָה וַעֲנָבָה שֶׁאֵין בָּהּ שְׁלֹשִׁים גַּרְבֵי יַיִן שֶׁנֶּאֱמַר וְדַם עֵנָב תִּשְׁתֶּה חָמֶר אַל תִּקְרֵי חָמֶר אֶלָּא חֹמֶר
כִּי אֲתָא רַב דִּימִי אָמַר מַאי דִּכְתִיב אוֹסְרִי לַגֶּפֶן עִירֹה אֵין לְךָ כׇּל גֶּפֶן וָגֶפֶן שֶׁבְּאֶרֶץ יִשְׂרָאֵל שֶׁאֵין צָרִיךְ עַיִר אַחַת לִבְצֹר וְלַשֹּׂרֵקָה בְּנִי אֲתֹנוֹ אֵין לָךְ כׇּל אִילַן סְרָק שֶׁבְּאֶרֶץ יִשְׂרָאֵל שֶׁאֵינוֹ מוֹצִיא מַשּׂוֹי שְׁתֵּי אֲתוֹנוֹת וְשֶׁמָּא תֹּאמַר אֵין בּוֹ יַיִן תַּלְמוּד לוֹמַר כִּבֵּס בְּיַיִן לְבוּשׁוֹ וְשֶׁמָּא תֹּאמַר אֵינוֹ אָדֹם תַּלְמוּד לוֹמַר וְדַם עֵנָב תִּשְׁתֶּה חָמֶר
וְשֶׁמָּא תֹּאמַר אֵינוֹ מַרְוֶה תַּלְמוּד לוֹמַר סוּתֹה וְשֶׁמָּא תֹּאמַר אֵין בּוֹ טַעַם תַּלְמוּד לוֹמַר חַכְלִילִי עֵינַיִם מִיָּיִן כׇּל חֵךְ שֶׁטּוֹעֲמוֹ אוֹמֵר לִי לִי וְשֶׁמָּא תֹּאמַר לִנְעָרִים יָפֶה וְלִזְקֵנִים אֵינוֹ יָפֶה תַּלְמוּד לוֹמַר וּלְבֶן שִׁנַּיִם מֵחָלָב אַל תִּקְרֵי לְבֶן שִׁנַּיִם אֶלָּא לְבֶן שָׁנִים
פְּשָׁטֵהּ דִּקְרָא בְּמַאי כְּתִיב כִּי אֲתָא רַב דִּימִי אָמַר אָמְרָה כְּנֶסֶת יִשְׂרָאֵל לִפְנֵי הַקָּדוֹשׁ בָּרוּךְ הוּא רִבּוֹנוֹ שֶׁל עוֹלָם רְמוֹז [לִי] בְּעֵינָךְ דִּבְסִים מֵחַמְרָא וְאַחְוִי לִי שִׁנָּךְ דִּבְסִים מֵחֲלָבָא
מְסַיַּע לֵהּ לְרַבִּי יוֹחָנָן דְּאָמַר רַבִּי יוֹחָנָן טוֹב הַמַּלְבִּין שִׁנַּיִם לַחֲבֵרוֹ יוֹתֵר מִמַּשְׁקֵהוּ חָלָב שֶׁנֶּאֱמַר וּלְבֶן שִׁנַּיִם מֵחָלָב אַל תִּקְרֵי לְבֶן שִׁנַּיִם אֶלָּא לִבּוּן שִׁנַּיִם
רַב חִיָּא בַּר אַדָּא מַקְרֵי דַרְדְּקֵי דְּרֵישׁ לָקִישׁ הֲוָה אִפַּגַּר תְּלָתָא יוֹמֵי וְלָא אֲתָא כִּי אֲתָא אֲמַר לֵהּ אַמַּאי אִפַּגַּרְתְּ
אֲמַר לֵהּ דָּלִית אַחַת הִנִּיחַ לִי אַבָּא וּבָצַרְתִּי מִמֶּנָּה יוֹם רִאשׁוֹן שְׁלֹשׁ מֵאוֹת אֶשְׁכּוֹלוֹת אֶשְׁכּוֹל לְגָרָב יוֹם שֵׁנִי בָּצַרְתִּי שְׁלֹשׁ מֵאוֹת אֶשְׁכּוֹלוֹת שְׁתֵּי אֶשְׁכּוֹלוֹת לְגָרָב יוֹם שְׁלִישִׁי בָּצַרְתִּי מִמֶּנָּה שְׁלֹשׁ מֵאוֹת אֶשְׁכּוֹלוֹת שָׁלֹשׁ אֶשְׁכּוֹלוֹת לְגָרָב וְהִפְקַרְתִּי יוֹתֵר מֵחֶצְיָהּ אֲמַר לֵהּ אִי לָאו דְּאִפַּגַּרְתְּ הֲוָה עָבְדָא טְפֵי
רָמֵי בַּר יְחֶזְקֵאל אִקְּלַע לִבְנֵי בְרַק חֲזַנְהוּ לְהָנְהוּ עִזֵּי דְּקָאָכְלָן תּוּתֵי תְּאֵנֵי וְקָנָטֵף דֻּבְשָׁא מִתְּאֵנֵי וַחֲלָבָא טָיֵף מִנַּיְהוּ וּמִעָרַב בַּהֲדֵי הֲדָדֵי אֲמַר הַיְנוּ זָבַת חָלָב וּדְבָשׁ
אָמַר רַבִּי יַעֲקֹב בֶּן דּוֹסְתַּאי מִלֹּד לְאוֹנוֹ שְׁלֹשָׁה מִילִין פַּעַם אַחַת קִדַּמְתִּי בַּנֶּשֶׁף וְהָלַכְתִּי עַד קַרְסֻלַּי בִּדְבַשׁ שֶׁל תְּאֵנִים אָמַר רֵישׁ לָקִישׁ לְדִידִי חֲזֵי לִי זָבַת חָלָב וּדְבָשׁ שֶׁל צִפּוֹרִי וְהָוֵי שִׁתְּסַר מִילִין אַשִּׁתְּסַר מִילִין אָמַר רַבָּה בַּר בַּר חָנָה לְדִידִי חֲזֵי לִי זָבַת חָלָב וּדְבָשׁ שֶׁל כׇּל אֶרֶץ יִשְׂרָאֵל

 *** דף קיב. *** 

וְהָוְיָא כְּמִבֵּי מִכְסֵי עַד אַקְרָא דְתוּלְבַּנְקֵי עֶשְׂרִין וְתַרְתֵּין פַּרְסֵי אֻרְכָּא וּפֻתְיָא שִׁתָּא פַּרְסֵי
רַבִּי חֶלְבּוֹ וְרַבִּי עַוִּירָא וְרַבִּי יוֹסֵי בַּר חֲנִינָא אִקְּלַעוּ לְהָהוּא אַתְרָא אַיְתוֹ קַמַּיְהוּ אֲפַרְסְקָא דַּהֲוָה כְּאִלְפַּס כְּפַר הִינוֹ וְאִלְפַּס כְּפַר הִינוֹ כַּמָּה הָוֵי חָמֵשׁ סְאִין אָכְלוּ שְׁלִישׁ וְהִפְקִירוּ שְׁלִישׁ וְנָתְנוּ לִפְנֵי בְּהֶמְתָּן שְׁלִישׁ
לְשָׁנָה אִקְּלַע רַבִּי אֶלְעָזָר לְהָתָם וְאַיְתוֹ לְקַמֵּהּ (נְקַטוּ) [נַקְטֵהּ] בִּידֵהּ וְאָמַר אֶרֶץ פְּרִי לִמְלֵחָה מֵרָעַת יֹשְׁבֵי בָהּ
רַבִּי יְהוֹשֻׁעַ בֶּן לֵוִי אִקְּלַע לְגַבְלָא חֲזַנְהוּ לְהָנְהוּ קִטּוּפֵי דַּהֲווֹ קָיְמִי כִּי עִגְלֵי אָמַר עֲגָלִים בֵּין הַגְּפָנִים אֲמַרוּ לֵהּ קִטּוּפֵי נִינְהוּ אָמַר אֶרֶץ אֶרֶץ הַכְנִיסִי פֵּרוֹתַיִךְ לְמִי אַתְּ מוֹצִיאָה פֵּרוֹתַיִךְ לְגוֹיִם הַלָּלוּ שֶׁעָמְדוּ עָלֵינוּ בְּחַטֹּאתֵנוּ
לְשָׁנָה אִקְּלַע רַבִּי חִיָּא לְהָתָם חֲזַנְהוּ דַּהֲווֹ קָיְמִי כְּעִזֵּי אָמַר עִזִּים בֵּין הַגְּפָנִים אֲמַרוּ לֵהּ זִיל לָא תַּעֲבֵד לַן כִּי חַבְרָךְ
תָּנוּ רַבָּנַן בְּבִרְכוֹתֶיהָ שֶׁל אֶרֶץ יִשְׂרָאֵל בֵּית סְאָה עוֹשָׂה חֲמֵשֶׁת רִבּוֹא כֹּרִין בִּישִׁיבָתָהּ שֶׁל צֹעַן בֵּית סְאָה עוֹשָׂה שִׁבְעִים כֹּרִין דְּתַנְיָא אָמַר רַבִּי מֵאִיר אֲנִי רָאִיתִי בְּבִקְעַת בֵּית שְׁאָן בֵּית סְאָה עוֹשָׂה שִׁבְעִים כֹּרִין
וְאֵין לְךָ מְעֻלָּה בְּכׇל אֲרָצוֹת יוֹתֵר מֵאֶרֶץ מִצְרַיִם שֶׁנֶּאֱמַר כְּגַן ה' כְּאֶרֶץ מִצְרַיִם וְאֵין לְךָ מְעֻלָּה בְּכׇל אֶרֶץ מִצְרַיִם יוֹתֵר מִצֹּעַן דַּהֲווֹ מְרַבּוּ בַּהּ מְלָכִים דִּכְתִיב כִּי הָיוּ בְצֹעַן שָׂרָיו וְאֵין לְךָ טְרָשִׁים בְּכׇל אֶרֶץ יִשְׂרָאֵל יוֹתֵר מֵחֶבְרוֹן דַּהֲווֹ קָבְרִי בָּהּ שָׁכְבֵי
וַאֲפִלּוּ הָכִי חֶבְרוֹן מְבֻנָּה עַל אַחַת מִשִּׁבְעָה בְּצֹעַן דִּכְתִיב וְחֶבְרוֹן שֶׁבַע שָׁנִים נִבְנְתָה לִפְנֵי צֹעַן מִצְרָיִם מַאי נִבְנְתָה אִילֵימָא נִבְנְתָה מַמָּשׁ אֶפְשָׁר אָדָם בּוֹנֶה בַּיִת לִבְנוֹ קָטָן קֹדֶם שֶׁיִּבְנֶה לִבְנוֹ גָּדוֹל שֶׁנֶּאֱמַר וּבְנֵי חָם כּוּשׁ וּמִצְרַיִם וּפוּט וּכְנָעַן
אֶלָּא שֶׁמְּבֻנָּה עַל אַחַת מִשִּׁבְעָה בְּצוֹעֵן וְהָנֵי מִלֵּי בִּטְרָשִׁים אֲבָל שֶׁלֹּא בִּטְרָשִׁים חֲמֵשׁ מְאָה
וְהָנֵי מִלֵּי שֶׁלֹּא בְּבִרְכוֹתֶיהָ אֲבָל בְּבִרְכוֹתֶיהָ כְּתִיב וַיִּזְרַע יִצְחָק בָּאָרֶץ הַהִיא וְגוֹ'
תַּנְיָא אָמַר רַבִּי יוֹסֵי סְאָה בִּיהוּדָה הָיְתָה עוֹשָׂה חָמֵשׁ סְאִין סְאָה קֶמַח סְאָה סֹלֶת סְאָה סֻבִּין סְאָה מֻרְסִין וּסְאָה קִבּוֹרְיָא אֲמַר לֵהּ הָהוּא צַדּוּקִי לְרַבִּי חֲנִינָא יָאֵה מְשַׁבְּחִיתוּ בַּהּ בְּאַרְעֲכוֹן בֵּית סְאָה אַחַת הִנִּיחַ לִי אַבָּא מִמֶּנָּה מְשַׁח מִמֶּנָּה חֲמַר מִמֶּנָּה עִיבוּר מִמֶּנָּה קִטְנִיּוֹת מִמֶּנָּה רוֹעוֹת מִקְנָתִי
אֲמַר לֵהּ הָהוּא בַּר אֱמוֹרָאָה לְבַר אַרְעָא דְיִשְׂרָאֵל הַאי [תָּאלְתָּא] דְּקָיְמָא אַגֻּדָּא דְיַרְדְּנָא כַּמָּה גָּדְרִיתוּ מִנַּהּ אֲמַר לֵהּ שִׁתִּין כּוֹרֵי אֲמַר לֵהּ אַכַּתִּי לָא עָיְלִיתוּ בָּהּ אַחְרֵבְתּוּהָ אֲנַן מְאָה וְעֶשְׂרִים כּוֹרֵי הֲוָה גָּזְרִינַן מִנַּהּ אֲמַר לֵהּ אֲנָא נָמֵי מֵחַד גִּיסָא קָאָמֵינָא לָךְ
אָמַר רַב חִסְדָּא מַאי דִּכְתִיב וְאֶתֶּן לָךְ אֶרֶץ חֶמְדָּה נַחֲלַת צְבִי לָמָּה אֶרֶץ יִשְׂרָאֵל נִמְשְׁלָה לִצְבִי לוֹמַר לְךָ מָה צְבִי זֶה אֵין עוֹרוֹ מַחֲזִיק בְּשָׂרוֹ אַף אֶרֶץ יִשְׂרָאֵל אֵינָהּ מַחְזֶקֶת פֵּרוֹתֶיהָ דָּבָר אַחֵר מָה צְבִי זֶה קַל מִכׇּל הַחַיּוֹת אַף אֶרֶץ יִשְׂרָאֵל קַלָּה מִכׇּל הָאֲרָצוֹת לְבַשֵּׁל אֶת פֵּרוֹתֶיהָ
אִי מָה צְבִי זֶה קַל וְאֵין בְּשָׂרוֹ שָׁמֵן אַף אֶרֶץ יִשְׂרָאֵל קַלָּה לְבַשֵּׁל וְאֵין פֵּרוֹתֶיהָ שְׁמֵנִים תַּלְמוּד לוֹמַר זָבַת חָלָב וּדְבָשׁ שְׁמֵנִים מֵחָלָב וּמְתוּקִים מִדְּבַשׁ
רַבִּי אֶלְעָזָר כִּי הֲוָה סָלֵק לְאֶרֶץ יִשְׂרָאֵל אָמַר פְּלַטִי לִי מֵחֲדָא כִּי סַמְכוּהוּ אֲמַר פְּלַטִי לִי מִתַּרְתֵּי כִּי אוֹתְבוּהוּ בְּסוֹד הָעִבּוּר אֲמַר פְּלַטִי לִי מִתְּלָת
שֶׁנֶּאֱמַר וְהָיְתָה יָדִי אֶל הַנְּבִיאִים הַחֹזִים שָׁוְא וְגוֹ' בְּסוֹד עַמִּי לֹא יִהְיוּ זֶה סוֹד עִבּוּר וּבִכְתָב בֵּית יִשְׂרָאֵל לֹא יִכָּתֵבוּ זֶה סְמִיכָה וְאֶל אַדְמַת יִשְׂרָאֵל לֹא יָבֹאוּ כְּמַשְׁמָעוֹ
רַבִּי זֵירָא כִּי הֲוָה סָלֵק לְאֶרֶץ יִשְׂרָאֵל לָא אַשְׁכַּח מַבָּרָא לְמֶעְבַּר נְקַט בְּמִצְרָא וְקָעָבַר אֲמַר לֵהּ הָהוּא צַדּוּקִי עַמָּא פְּזִיזָא דְּקַדְּמִיתוּ פֻּמַּיְכוּ לְאֻדְנַיְכוּ אַכַּתִּי בִּפְזִיזוּתַיְכוּ קָיְמִיתוּ אֲמַר לֵהּ דֻּכְתָּא דְּמֹשֶׁה וְאַהֲרֹן לָא זְכוֹ לַהּ אֲנָא מִי יֵמַר דְּזָכֵינָא לַהּ
רַבִּי אַבָּא מְנַשֵּׁק כֵּיפֵי דְעַכּוֹ רַבִּי חֲנִינָא מְתַקֵּן מַתְקָלַיָּה רַבִּי אַמֵּי וְרַבִּי אַסִּי

 *** דף קיב: *** 

קָיְמִי מִשִּׁמְשָׁא לְטֻלָּא וּמִטֻּלָּא לְשִׁמְשָׁא רַבִּי חִיָּא בַּר גַּמָּדָא מִגַּנְדַּר בְּעַפְרַהּ שֶׁנֶּאֱמַר כִּי רָצוּ עֲבָדֶיךָ אֶת אֲבָנֶיהָ וְאֶת עֲפָרָהּ יְחֹנֵנוּ
אָמַר רַבִּי זֵירָא אָמַר רַבִּי יִרְמְיָה בַּר אַבָּא דּוֹר שֶׁבֶּן דָּוִד בָּא קָטֵגוֹרְיָא בְּתַלְמִידֵי חֲכָמִים כִּי אַמְרִיתַהּ קַמֵּהּ דִּשְׁמוּאֵל אֲמַר צֵרוּף אַחַר צֵרוּף שֶׁנֶּאֱמַר וְעוֹד בָּהּ עֲשִׂרִיָּה וְשָׁבָה וְהָיְתָה לְבָעֵר תָּנֵי רַב יוֹסֵף בָּזוֹזֵי וּבָזוֹזֵי דְבָזוֹזִי
אָמַר רַב חִיָּא בַּר אָשֵׁי אָמַר רַב עֲתִידִין כׇּל אִילָנֵי סְרָק שֶׁבְּאֶרֶץ יִשְׂרָאֵל שֶׁיִּטְעֲנוּ פֵּרוֹת שֶׁנֶּאֱמַר כִּי עֵץ נָשָׂא פִרְיוֹ תְּאֵנָה וָגֶפֶן נָתְנוּ חֵילָם
הֲדַרַן עֲלָךְ שְׁנֵי דַּיָּנֵי גְזֵרוֹת  וּסְלִיקָא לַהּ מַסֶּכֶת כְּתֻבּוֹת
